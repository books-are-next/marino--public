---
title: ''
contentType: prose
---

Ostrov spánku

>      Uprostřed řeky leží, která tak přitlumeně  
> rozlévá mírné a tiché vody své v dáli  
> a šeptá tak málo a kráčí tak unaveně,  
> že v druhých vyvolá klid a do snu je vhalí.  
> Tady je místo, kam Merkur dorazil neprodleně,  
> kde se pozvolna dřímavá Lété valí,  
> od níž mé žezlo, jež mocně vládne a řídí,  
> bere svou schopnost uspávat lidi.

>      Ostrov ze všech stran objímá a náručí spíná,  
> jak postřehnout můžeš, vlna, jež smrt něžně houpá.  
> Vypadá jako temnotmavá bažina líná,  
> odkud hustá, bělavá pára do výšky stoupá.  
> Hleď, kolik svlečených duší sem do řeky klína  
> jde vnořit perutě, jež voda myje a koupá,  
> dřív než je prchavý závoj do stínu vhalí,  
> aby zapomněly, co na nebi pozorovaly.

>      Hleď, jsou tu mnohé, co koupat peří své pílí,  
> ponořit v ty líné vlny, nešťastné žalem  
> a ztrácejí uvnitř té řeky právě v tu chvíli  
> znalost svých rozmilých přátelů valem.  
> Jsou nevděčni ti, kteří zvyk si již osvojili  
> přízeň a dobrotu zapomnít ve shonu stálém,  
> na listí psát a svěřovat větru vání  
> závazky, sliby a zapřísahání.

>      Jiné zas vidíš sem ze světa k vysokosti  
> vystupovat tu tam v hanebném poskvrnění,  
> ti však sem nejdou z té špinavé modravosti  
> snad jenom pít, leč celí hrouží se do ní.  
> Toť lidé, kteří ze spodiny, z ubohosti  
> Štěstěnou byli do výše té povzneseni,  
> kde každý zbaven je paměti k blahu svému,  
> že víc stav původní na mysl nepřijde mu.

>      Ach, pozemských poct obyčej pošetilý,  
> s nímž zapomnění se povždy tak rychle pije,  
> takže náhlou a bezbožnou změnou v té chvíli  
> člověk ztratí to všecko, co v jeho paměti je:  
> a nejen druzí, jež vždy v jeho vzpomínce žili,  
> vymizí z mysli, vkrátku jak melodie,  
> leč všecka paměť všeho vyhasíná,  
> že už ani sám sebe nevzpomíná.

>      Je to kraj Snů, do něhož unaveni  
> jsme přišli, když jsme zvolna putovali.  
> Vidíš, že tají, právě na vzezření,  
> cos prázdného jak sen, když noc jej halí,  
> co očím druhých mizí v okamžení  
> a viditelné stěží je jen z dáli.  
> Tu Spánek — vyhnán Jupiterem byl —  
> vyhoštěn z nebes říši založil.

>      Aby však šlo přeplout tu vlnu milou,  
> bude dobré připravit dřevo řádné.  
> A hle, zde v lodi útlé s tváří čilou  
> cizí posádka zjevila se za dne,  
> Ittatón, Tarassios veslují plnou silou,  
> Plútoklés, Morfeus stejným veslem vládne.  
> Byl Fantasios, galejník ten starý,  
> u kormidla, zkušený nad korsáry.

>      Ztekli přístav, kde v jantarové sloji  
> bdícímu ptáku chrám je zasvěcený,  
> Erebos temný vytesán tady stojí,  
> Hekaté krásné obraz drahocenný  
> v páru pramenů má tu lázeň dvojí:  
> u vchodu omývají hráze stěny  
> a tajný šum působí, řinouce se,  
> Všemušle prvý, Černavý druhý zve se.

>      Kol města v kruhu stinný les se kývá,  
> jež útěchou zemdlené tělo sílí.  
> Mandragora, jež tíží, ochromivá  
> a Mák, tu sklesle hlavu dolů chýlí.  
> Opium mdlé mezi tím odpočívá,  
> Plch s Jezevcem se v stín tu uchýlili.  
> Sídlit v těch větvích ptáky jímá strach,  
> krom Sýčka, Výra, Netopýra v tmách.

>      Barevné domy a čtvrti Iridiny  
> jsou v temných světlech šerem ukrývané.  
> Čtvero hlavních bran město má: dvě z hlíny  
> a železa skuté a vytesané.  
> Silnice vedou, směr jejich je přímý,  
> na pole líných, věčně neorané,  
> a po nich zhusta falešné či pravé  
> sny vycházejí děsivé, zlé a dravé.

>      Z dvou ostatních každá se k řece dívá,  
> první ze sloni tehdy otvírá se,  
> kdy temná půlnoc čas nejpozdější bývá.  
> Z rohoviny druhá se otvírá v jitřním čase.  
> Onou člověku, prolhaná, nepravdivá,  
> tlupa obrazů vychází vysmívat se.  
> Tou druhou však berou si bludné duše  
> vidění pravdy častokrát při předtuše.

>      Krásný pár vstoupil vchodem ze slonoviny  
> a stíny byly zlomeny svity všemi.  
> Své sídlo, palác mlčenlivý, stinný  
> měla tam Noc na náměstí v své zemi.  
> Z druhé strany byl skrz par nočních stíny  
> zřít asyl Spánku mezi jeskyněmi  
> zahalený a Spánek pod tím krovem  
> odpočíval na loži ebenovém.

>      Ach, kolika lží zjevy, hrůzné v tváři,  
> tak fantastické obcházejí všady,  
> Sny, Boha sokové, co záři Slunce maří,  
> kováři iluzí, otcové klamu, zrady,  
> Harpyje, Hydry, Kentauři, Minotauři,  
> Géryoni, Briareové jsou tady.  
> Ten Siréně, ten Sfinze podobá se,  
> ten údy Kyklop a ten Faun je zase.

>      Ten rohy Vola, srst jak na Opici,  
> ten hlava je a v hlavě oči chybí,  
> ten zobákem je roven Potáplici,  
> ten, vous jak Sova, nevlídně se šklíbí.  
> Jiný, ušatý, byť měl lidskou líci,  
> slechy zametá zemi bez pochyby.  
> Jiný husí nohu, sokolí dráp tasí,  
> oko na břiše a kolem pupku řasy.

>      Zřel bys obličejík andělský a líčka,  
> pak jak na podnoží končí noha čilá,  
> choboty Slona a vzteklé tváře Psíčka,  
> krky Jeřába, kde hlava Koně zbyla,  
> paže Giganta, poprsí Trpaslíčka,  
> hřeben Kohouta, peruti od Motýla,  
> chvost Páva, Pegasa a Noha při únosu,  
> vřetena místo noh, píšťaly místo nosů.

>      Někdo jak lodi smolou napuštěné,  
> letí a plachtí, s vánky prudce pluje,  
> z dvou kol však dole jiný stroj ho žene,  
> běží jak vůz a pohyb obměňuje.  
> Měch, březím větrem břicho nahuštěné,  
> nadme se, splaskne, tělo vyprazdňuje.  
> V teřichu dechu hromadí tak mnoho,  
> že, ropucha, praskne a zhebne z toho.

>      A ty a jiné též ještě víc v znetvoření  
> tu v celcích, zlomcích má, změť krátká to i dlouhá,  
> živoucí fantomy či duchy bez vtělení,  
> žertíky náhody, myšlenky skizza pouhá.  
> Část schránkou tělesnou, tvářností, v povznesení  
> jsou čistí, radostní, část luza, jež se rouhá.  
> Mnozí jsou nízcí a plebejští gestem, šatem,  
> ti v hávu Králů a Bohů zas přebohatém.

>      Adónis toho tu rozpoznal, který jemu,  
> když dřímal na Kypru, v kvítí zde nocující,  
> překrásný obraz dal před oči znavenému  
> krásné a milostné Bohyně vzrušující.  
> A již ten loudavý, svádivý prapor k němu  
> za noci, jež létem vzcházela, černající,  
> blížil se v tisíci podobách zakuklen,  
> víčka mu zatlačit a odejmout mu den.
