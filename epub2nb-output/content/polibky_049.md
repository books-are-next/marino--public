---
title: Na smrt své matky
contentType: poetry
---

<section>

Vracím se v pláči zas pozdravit ten kámen,  
kde ta, co devět lun mě v klíně zavírala,  
uzavřen nechala svůj popel v stínu thuje.  
Mír tobě, prosím, tobě žalem zmámen  
klaním se, matko, s Múzou, již trýzeň jala,  
tryznu tvou i svoje strázně teď obnovuje.  
Mé slzy blahořečené, ty, které uvolňuje  
srdce vám oddané, popely milované,  
vy kosti ctěné, vy ostatky uctívané,  
té, z níž jsem zrodil se a jíž je, bědné k zmaru,  
součástí tělo mé! Ach, duch tvůj-li rozumí mi,  
matko laskavá, přijmi  
pláč za své mléko, a to budiž posledním z darů!  
Kdo však, ó běda, k tobě v mém přimknutí brání?  
Skála krutá a tvrdá, však neméně tvrdá a bdělá  
zlovolná bohyně, ta lučištnice lstivá,  
slepá, hluchá, šelma neúprosná, divá,  
jež tě do mrazivé tmy urny uzavřela  
a chtěla dokonce, abych já zavřel svou dlaní  
ústa, odkud tak sladká, tak hojná k nespočítání  
míval jsem slova a polibky pro svoje vykoupení:  
teď ležíš utěšena ve věčném odmlčení.

</section>

<section>

Matko, ty ležíš? Vskutku tedy jasem  
dvou světel tvých, zsinalých ve tmě šeré,  
navždy mým očím denní záře hasne?  
Nad otcem lkal jsem před kratičkým časem,  
teď, že mé srdce již dvojí trýzeň dere,  
naroveň s ním, v drsnosti slupky časné,  
nad matkou lkát mě nutí nebe jasné;  
ač první jizvu čas mi nezacelil,  
zjizvuje mě už rána nové střely.  
Matko, ty ležíš? Ach, drahou uchvátila,  
příliš cennou kořist mi bohaprázdná vzala  
ta, jež tě odpoutala  
od života, mne trýzní naplnila.  
Kdo dokáže mě zpět přilákat k ctnosti?  
Kdo, když mi těžko od tebe tak v dáli,  
mezi strastmi a srázy tolikými  
dá útěchu, anebo poradí mi?  
Když poklad, marně oplakaný, vzali,  
o nic nedbám, nic není po libosti,  
žádná, krom smrti, není vhodná dosti  
sladkost, aby mi žluč mou rozpustila,  
když upírá sem oko luna bílá.

</section>

<section>

Vím, když jsi přítěž míjející v čase  
odvrhla, matko, a z tvých vlasů hbitě  
závistná ruka odtrhla hřívu žití,  
žes Tvůrci pěti světů radostná se  
oddala v náruč, jemu, který si tě  
z tisíců duší sám ráčil vyvoliti.  
Vím, že ve výši, nad okruhy, jež svítí,  
se procházíš a těch hvězd, odkud září  
empyreum, zvětšuješ řad i záři.  
Jakým však mohu, v tak náhle přišlé chvíli,  
štítem odrazit tu ránu, krutě strohou?  
Jak chorá prsa mohou  
zůstati pevná na otřes této síly?  
Dobře činí nebe, žes k slasti mu i zdobě,  
i slepý svět, jejž lítost zachvátila,  
i já, že s tebou sdílím jeho stíny.  
Tys svrhla dolů svazek trápení a viny,  
tys v nadzemské království andělů vystoupila;  
já, stísněn bolestí, marním dny navzdor době;  
já padl a ležím, dokud se nevrátím k tobě,  
a nenávidím slunce, vždyť nemaje tvůj svit,  
čím bych byl neznaven, co mohu ještě zřít?

</section>

<section>

Bloud je a ubohý, kdo svoji naděj zdejší  
upíná na tebe, ach, světe klamavý,  
od strázni k radosti stále tak blízko tu je.  
Jak lehkou nohou jdou hodiny nejzadnější  
za těmi prvními a prudký, prchavý  
život, hle, ku svému zániku sestupuje.  
Vždyť i když stává se, že nebe předurčuje  
stín dobra, pozdě k nám přijde a prchá zase  
a, téměř v slunci mha, ve mžiku rozplývá se.  
Já doufal, věřil jsem, že projdu jako v ráji  
s tebou tím, pro tě kdys radostným, truchlým nyní  
žitím, žitím-li činí,  
že v žití smrtelní smrt každou chvíli mají,  
že každou hodinu duch nesmrtelný zmírá.  
Hle, všecko dobro mé je vzato teď z mých dlaní  
a všecka radost má vyhasla do tmy s tebou.  
Nevím z tolika škod než, ach, jen sám nad sebou  
stále si naříkat, kdy k hvězdám v odevzdání  
líc, srdci zvadlému dávajíc průchod, zírá  
a volat po všechny hodiny v lada širá:  
jak surový osud, nebesa dobrotivá,  
jak štědrá příroda, smrt lakomá a chtivá!

</section>

<section>

Dobře vzpomínám, kdy hbitě, lehce zcela  
rozepjal prvně z údolí slzavého  
tvůj duch peruti k nebi nad hvězdami,  
na sladkém loži obklopenas dlela  
šesterem dětí, šesti plody svého  
něžného klína, lásky tvé zástavami,  
skleslým zástupem, v očích se slzami,  
já ve tvých nohou stál. Ty ve slitovném citu  
mne v náručí k svým ňadrům tiskla jsi tu,  
v tom náručí a na hruď, kde jako malý  
v povijanu jsem líhal blízko mámě,  
na hruď, jež zrodila mě,  
v náručí, v pažích, jež mne vychovaly,  
přitiskl jsem se, abych rty žíznivými  
pevně z tvých, odkud prchal s rychlým časem,  
poslední dech směl vstřebat nedočkavě.  
Tvá rodinka plakala usedavě,  
i já jsem zaplakal přebolestným hlasem;  
tys neplakala a zbožnými světly svými,  
rozjasňujíc temnoty vůkol jimi,  
s tváří už jasnou, již bolest nekalila,  
do srdce všechen krutý žal jsi skryla.

</section>

<section>

A jak (ach, ubožák!), jak jenom já teď mohu  
vzpomínat bez vzdechů posledních slov tvých vroucích,  
jež v hloubku vryty jsou do srdce mého!  
„Ach bože, synu, zůstaň, já odcházím teď k Bohu,  
popros onoho Pána, který je všemohoucí,  
aby mě přijal. Zápasu smrtelného  
já necítím, patříc na tebe, ni trýzeň žalu svého,  
jen když při kroku, který už poslední je,  
blahořečit ti, líbat tě teď dovoleno mi je.“  
„Kam, matko, odtud jdeš? Ach, zastav nohu v spěchu!“  
jsem říci chtěl, leč marna námaha má.  
Kde necháváš mě sama,  
což mohu zadržet příval svých slz a vzdechů?  
Ty oči mezitím, ty, běda, milované,  
co vůdcem byly mi, když čest mě provázela,  
co na mne sladce a laskavě patřívaly,  
co nad mým trápením tak často plakávaly,  
když Smrt svůj chlad a mráz na tebe rozestřela,  
viděl jsem temným mhy závojem zakrývané,  
sil údy viděl jsem zbavené, zmrazované  
tělo pak padnout v zem, bez vlády, bez pomoci,  
sevřen těžkým snem a nekonečnou nocí.

</section>

<section>

Zřel jsem to, běda! proč viděl jsem a svoje  
též nezavřel jsem pláčem oči žalné,  
než vidět, jak tvé zavřené zem svírá?  
Ach, jak bych rád, jít s mými i ty tvoje,  
udal svým krokům, chabým, k cestě dálné  
cíl, kde smrtelný běh se uzavírá!  
Tak tu (jak jinak?) suchá na zem, sirá  
bylina padá a plod zelený je?  
Tak tam, kde pramen vyschlý, bez vody je  
a žádné vláhy se mu nedostává,  
potůček dosud blyskotavý, živý,  
pln vody kypí, divý?  
Tak při západu slunce zapadává  
a září z něj jen jeden zásvit zbylý?  
Ani trýzni by smysly nebránily,  
protože já byl přemožen v té chvíli:  
nechtěla však Smrt tvrdá, pyšně němá,  
být v jediném dni milosrdná k dvěma.

</section>

<section>

Jiný, ach, od těch dob pokrm a vyražení  
než pláč a trápení a tíži trpké strasti  
můj život ubohý neměl po dobu celou  
a není div už, že mé smutné obdaření  
nenachází svůj mír a srdce nemá vlasti  
od chvíle, kdy se mé trápení rozhořelo.  
Zázrakem mnohem spíš by jistě býti mělo,  
jak to, že pozemský závoj svůj netrhám  
a neprovázím tě, ach, líný, k nebi tam.  
Co meškáš, bolesti útěcho bohapustá?  
Ach, vrať se, Smrti, ty, jíž jícen hříchem zeje!  
Je-li však pravdou, že je  
posledním přístavem, co lidské strázni zůstal,  
proč volám Smrt, by stála ku pomoci,  
aby nit života přetrhla nenadále?  
Proč, chudák, žádám si konec svých utrpení?  
Nemám mít tedy Smrt pro prahnutí a chtění?  
Však lepší, matko, je, abych žil, prahnul stále,  
abych vytrpěl trest své temné věčné noci  
a zvěčnil trýzněmi život, jak budu moci  
a dokud od tebe vzdálen tu pozůstávám,  
jak jsem tě živou ctil, mrtvou tě oplakávám.

</section>

<section>

Ty však, ó duše, jež trávíš čas svůj krásný  
nad nehybným okruhem Všehomíra,  
oproštěna od kalu pozemskosti,  
kde Amorů dav, planoucí a jasný  
k živému Slunci andělů nyní zírá,  
co bílý den koná až do věčnosti,  
zatímco každou chvíli v blaženosti  
zříš Mysl světa a mé utrpení  
v zrcadle neomylném bez zachvění;  
ach, jestli mír, plný nebeské záře  
a blaho tvé, strast nechá na pokoji,  
mysl upři, kde schránu tvoji  
lačná hrobka i zem pokryje šlářem,  
jak třikrát, čtyřikráte mramor kolem něho  
leštím a líbaje, jménem volám  
vznešený stín drahého ducha z ráje.  
Jak blatouchem, vavřínem, květy háje,  
jak růžemi a fialkami zpola  
truchle rukou zkrášluji k poctě jeho.  
Přijmi s potěchou ze sídla vysokého  
slitovné dílo s lijákem, jenž zní ti,  
když rozsévám ti pláče víc než kvítí.

</section>

<section>

Mlč, mlč, kanzóno: ať poustoupí síla  
chladu inkoustu žáru slz, jež žhavá  
vylévá bolest, v srdce bodající;  
že verš je pro ni nedostačující,  
čest jeho mření mlčením svým vzdává.  
Však s žilou básnickou, jež očím dána byla,  
by lásce rovná bolest se projevila,  
co nevyjádří ruka na papíře,  
rci, vlhký jazyk pláče v pravé míře.

</section>
