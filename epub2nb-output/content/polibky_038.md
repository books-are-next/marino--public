---
title: Hvězdy
contentType: prose
---

     _Teď své nadání a rýmy  
k vám obracím, hvězdy jasné,  
světla nebes, jase přímý,  
mihotavé ohně krásné,  
pochodničky dne, kdy tryznou hasne;  
     přemilostné uhlíčky  
žároviště pálivého,  
oslnivé jiskřičky  
výšin Slunce zářivého,  
paprsky krás mysli znalé všeho,  
     stopy svítící a čiré  
pravdy tajné oku mému,  
ryzí formy ušlechtilé,  
co k Principu velikému  
obracíte mysl lidstvu všemu;  
     zdoby, poklady a krásy  
šatu nocí utkaného,  
šperky, slavnosti a jasy  
velechrámu nebeského,  
zlatem, ohněm, Tvůrcem zjeveného,  
     lampy zlaté ve svatosti  
modř lešení zkrášlující  
oblohy tam na výsosti;  
ohně zraky spalující  
polí vzduchu, klidně dýchajících;  
     pyropy žhavé a živé,  
doprovody k božím metám,  
oči nebes dvorně nyvé,  
vysoké lucerny světa,  
věčná malbo nebes v kruhu vkletá;  
     květy nesmrtelné, vzkvetlé  
v lukách přelíbezné vísky  
stopených ve věčném světle  
strání jasných, dálných, blízkých,  
nebes drobné gemy, zlaté písky;  
     vy spanilé tanečnice,  
co ve vířném roztančení  
v škadronách se sbíhajíce  
snadno směry pěšin mění  
krystalů, ve sféry zaoblení;  
     Fontáno, v níž slunce plane  
světla životodárného  
a vší ctnosti svrchované  
moře, dna tak hlubokého,  
vy ručeje vláhy světa všeho;  
     světla nezhasitelného  
světlé svícny, jasné svíce,  
světla jasně bělostného  
jasných pluků příslušnice,  
stínobijky, božské válečnice;  
     vy bělostné luny vzňaté,  
nymfy těkavé a snivé,  
které v stínu rozpínáte  
nadpozemských růží živé  
girlandy nezměrné, oslnivé;  
     pravdomluvná nebes ústa,  
Boha jazyky vždy v jase,  
co v tichu, jež řečí vzrůstá,  
s lidmi mluvíte svým hlasem,  
jejichž každý akcent třepotá se;  
     když v obrátkách v dál i šíři,  
pevné, pohyb sledujete  
safírů, co v kruhu víří,  
či když plavně, tak jak chcete,  
roklí nebes v kole rotujete;  
     ano, vy, které jste daly  
hranici, vždy pevně tkvíce,  
jak vy, co táhnete v dáli,  
poutnice a prosebnice,  
po těch kluzkých cestách bludné kštice;  
vaše zlatoskvoucí svity  
hvězdy, požár z jisker vzňatý,  
zdravím, zbožností jsa zpitý,  
jako portrét věrojatý  
Mariiných hvězdných světel svatých._
