---
title: Vysvětlivky
contentType: prose
---

Z četných mytologických narážek v textu jsou komentovány jen ty, které jsou dnešnímu čtenáři již méně běžné. Dataci jednotlivých básní, respektive zařazení do sbírek, vydaných ještě za autorova života a v jeho uspořádání, většinou neuvádíme: Chronologie je ve většině případů sporná. Básně porůznu vešly ve známost ještě před knižním vydáním sbírky a autor některé přesouval ze sbírky do sbírky.

PÍSEŇ POLIBKŮ. První báseň, která získala mladému Marinovi věhlas. Kolovala po Neapoli, napsána před r. 1590, zahrnuta pak do knižního vydání „Veršů“ 1602.

ŽENA, KTERÁ ŠIJE

_Arachné_ – dívka, která překonala v tkaní Athénu a bohyně ji za trest proměnila v pavouka.

LEANDER. Truchlý příběh milence z Abýdu, který zahynul v mořské bouři, když plaval přes mořskou úžinu Helléspont za svou milenkou do Séstu na protilehlém břehu, byl známý z nedlouhé výpravné básně řeckého Músaia „Héro a Leandros“ (zač. 5. stol. n. l.).

ŘÍMSKÁ LUKRÉCIE. Narážka na historii, vypsanou v první knize Liviových dějin „Od založení města“, kap. 57–59: Poslední římský král znásilnil římskou patricijku Lukrécii, která nato spáchala sebevraždu; Tarquiniova zpupnost byla posledním podnětem k svržení krále a nastolení republiky r. 510 př. n. l.

MURTOLA LITERÁT – MURTOLŮV PORTRÉT. Dva sonety ze souboru posměšných básní, kterými se stíhali v letech 1608–9 Marino a Murtola. Gaspare Murtola (nar. 1560? v Janově, zemř. 1624? v Římě), zručný veršotepec skrovného nadání, autor náboženského eposu o šestnácti zpěvech „Stvoření světa“ a lyrických „Nénií“, byl svého času sekretářem savojského vévody Karla Emanuela na jeho turínském dvoře a jeho oblíbencem ve společenském i literárním životě. Když přijel Marino v doprovodu kardinála Aldobrandiniho do Turína, začal se horlivě ucházet o vévodovu přízeň. Řevnivost mezi oběma básníky a dvořany vyvrcholila začátkem r. 1609 tím, že Murtola vypálil na Marina z bezprostřední blízkosti z pistole, ale zasáhl jeho přítele. Popis události uvádíme v dodatcích v Marinově dopisu hraběti San Vitali (jednom z několika na to téma v Marinově korespondenci). Murtola byl uvězněn a odsouzen k smrti. Marino žádal pro něho milost. Ta byla Murtolovi udělena, především díky zásahu jeho protektora, papežského nuncia. Murtola se pak uchýlil do Říma, žil pod ochranou papeže Pavla V. a byl dokonce jmenován správcem města Montefiascone. Marino ovládl pole na savojském dvoře.

ADÓNIS

Téma eposu převzal Marino z antické báje o láskách Adónida, krásného syna kyperského krále Kinyry, a bohyně Venuše; nejznámější starověké zpracování čteme v desáté knize Ovidiových „Proměn“. Marino začal psát své zpracování příběhu v devadesátých letech šestnáctého století, pracoval na díle nepřetržitě až do poloviny r. 1622: Dedikace Marii Medicejské, vdově po francouzském králi Jindřichu IV. a po jeho smrti správkyni říše za nezletilého Ludvíka XIII., je datována v Paříži 20. srpna 1622. Kniha po různých obtížích vyšla 1623. V původním pojetí měla mít výpravná báseň tři zpěvy, ale neustálými přídavky a rozpracováními epizod se rozrostla nakonec na dvacet zpěvů o pěti tisících oktávových strof. Autor se pokoušel dodat jí dodatečnou autostylizací platnost díla, proniknutého morálkou: „Nezkrocené potěšení končí v strázni.“ Text sám nás neopravňuje k domněnkám, že to myslil vážně. Adónis je po výtce erotická báseň, místy dost odvážná, ale nepřestřelující do lascivností. Fabule je dějově chudá, průběh ústředního děje a jeho zápletka neudrží čtenáře v pozornosti, tím spíše, že jsou co chvíli zasuty přemírou epizódních odboček. Živost si bohatou básníkovou fantazií a melodikou verše zachovaly právě epizody, bez ohledu na souvislost celkového vyprávění. Uvádíme nejznámější a nejčastěji citované.

_Slavičí zpěv_. Oktávy 32–54 sedmého zpěvu.

_Merkur_ – bůh Merkur, v tu chvíli Adónisův partner v rozhovoru.

_Řeka vína_. Oktávy 110–115 sedmého zpěvu.

_Dafné_ – dcera říčního boha Péneia, milovaná Apollónem, proměnila se ve vavřín (Ovidiovy „Proměny“, první kniha).

_Sýrinx_ – nymfa, kterou u řeky Ládonu dostihl Pan a na útěku ji chtěl znásilnit. Prchající Sýrinx se změnila v třtinu (Ovidiovy „Proměny“, první kniha). Lykaion je v Řecku pohoří na jihu Arkádie, Thesalie kraj v severovýchodním Řecku.

_Pád_ – severoitalská řeka, v pozdější době ztotožňovaná se starořeckým Éridanem, do jehož proudů se podle báje zřítil Faëthón na slunečním voze (Ovidiovy „Proměny“, druhá kniha).

**_Ostrov spánku_**. Oktávy 87–104 desátého zpěvu.

_Lété_ – řeka zapomenutí v podsvětí.

_Ittatón_, _Tarassios_, _Plútoklés_, _Fantasios_ – synové a pomocníci Morfea, boha spánku.

_Erebos_ – zosobnění temnot podsvětní říše.

_Hekaté_ – podsvětní bohyně kouzel a rozcestí.

_Íris_ – v mytologii bohyně duhy, poselkyně bohů.

_Harpyje_ – půl ženy, půl ptáci, zosobnění bouřlivých větrů. U Marina je tato scéna, jak dosvědčují i připomínky následujících bájných bytostí, nejspíše ohlasem podsvětní scény z Vergiliovy „Aeneidy“ (šestý zpěv, vv. 285 a násl.).

_Hydra_ – v řeckých bájích vodní nestvůra.

_Kentaur_ – stvoření s horní polovinou těla lidskou, dolní koňskou.

_Minotaur_ – netvor, kříženec býka a muže.

_Géryon_ – trojtělý a trojhlavý obr, přemožený Héraklem.

_Briareus_ – storuký obr; Marino tu cituje v množném čísle mýtické představy, které v původních řeckých bájích vystupují pouze v jednotném čísle jako jediná postava.

**_Hra v_** **_šachy_**. Oktávy 119–172 patnáctého zpěvu.

Vládce trojzubce – Neptun.

_Néreovny_ – mořské víly.

_Ókeá__n_ – mořský bůh.

_indická zvířata_ – podle dobových šachových figur sloni, kteří nesli na hřbetech věže: dnešní terminologií věže.

_Kylléňan_ – Merkur, podle mýtického rodiště na hoře Kylléné.

_Kypřanka_ – Venuše, podle mýtického rodiště na Kypru.

_dcera Jupiterova_ – Venuše.

_Kytheřanka_ – Venuše měla na ostrově Kytheře slavný chrám.

_Herold bohů_ – Merkur.

_Májin syn_ – Merkur.

VRAŽDĚNÍ NEVIŇÁTEK

Náboženský epos na známé biblické téma, oblíbené svým dramatickým vzmachem v barokním umění (Matoušovo evange­lium, 2., 16). O čtyřech zpěvech, v celkovém rozsahu přes čtyři sta oktáv, Marino jej začal psát počátkem sedmnáctého století, skončil až kolem r. 1620, ale dílo vyšlo až posmrtně 1632. Přestože patří k nejchabějším číslům Marinovy tvorby, náboženský zřetel mu dopřál největší ohlas ze všech autorových poezií: „Vraždění neviňátek“ bylo přeloženo do latiny, do franštiny, do angličtiny a do němčiny a podle Croceho bibliografického údaje bylo znovu vydáváno po tři století, poslední reedice 1912. Ukázka, kterou uvádíme, jsou oktávy 48–70 z druhého zpěvu.

_dobrý Trojan_ – narážka na historii Aenea, který odnášel na zádech otce Anchísa z hořící Tróje.

_Arpino_ – Giuseppe Cesari (kolem 1568–1640) rodem z Arpina, malíř především fresek, pracoval většinou v Římě.

_Niobé_ – příběh thébské královny, která se vyvyšovala jako matka sedmi synů a sedmi dcer nad bohyni Látónu, matku jen dvou dětí Apollóna a Dia­ny, narozených na ostrově Délu. Za trest Apollón a Diana všechny pobili.

Z KORESPONDENCE

_Hraběti Fortunia__novi San Vitali_. Viz komentář k satirám na Murtolu. „Krátce před čtyřiadvacátou hodinou“ třeba brát jako časový údaj podle někdejšího počítání hodin: Od Ave, tedy od soumraku, čtyřiadvacet hodin až do Ave následujícího dne.

_Nejjasnějšímu pánovi knížeti z Mantovy_ – _Nejjasnějšímu panu kardinálu Gonzagovi_. Dva dopisy z celé série na to téma a na různé adre­sy příznivců o aféře kolem satiry „Zem, kde lítají pečení holubi do huby“ (Cuccagna). Marino byl na savojském dvoře znenadání uvězněn, zprvu z neznámých důvodů. Pak vyšlo najevo, že pro tuto satiru, protože v ní prý zesměšnil Carla Emanuela a jeho dvůr. Denunciace byla falešná: Marino tu práci, ostatně literárně nevalné ceny, napsal a zveřejnil dávno předtím, než přišel do Turína a poznal tamní poměry. Přesto zůstal básník asi rok ve vězení, než byl propuštěn díky přímluvám vznešených příznivců (mezi nimi knížete z Mantovy, kardinála Aldobrandiniho, neapolského místokrále a anglického a francouzského velvyslance). Získal si pak znovu přízeň savojského vévody – ale dal přednost pozvání do Francie a tam také dal tisknout „Adónida“.

_Hraběti For__tunianovi San Vitali_. Dva z posledních Marinových dopisů. V prvním narážky na Marinovy literární partnery. Druhý psán necelý rok před autorovou smrtí.
