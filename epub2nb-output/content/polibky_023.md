---
title: Nedokonalé potěšení
contentType: poetry
---

<section>

Ona je to, jež zdvihá ze dna strázní,  
kdy žádostem vzmach křídel popřán není,  
slibujíc mnoha strastem potěšení,  
mé naděje, chabé a choré bázní.  
     Jak Slunce však žhoucími svými svity  
výš zvedá mlhy a pak rozpouští je,  
opouští mě v ten mžik, kdy nejblíž mi je,  
v nejbolestnější měníc šťastné city.  
     Nebohý! proč za vánku poklidného  
v přístav láká mé plachty splihle tklivé,  
když prchne mi za vlnobití zlého?  
     Tak jako hráč, jenž čeká v touze chtivé  
na míč, aby když posléz dostane ho,  
odrazil jej — a chvatněji než dříve.

</section>
