---
title: Píseň polibků
contentType: poetry
---

<section>

Polibky, šťastní druhové,  
pookřáni ze všech mých zel,  
jaký nektar dáváte srdci píti;  
vy rosou čerství duchové,  
smysly lásky, jíž život zněl,  
co v krátký okruh svíráte mé žití;  
ve vás chci okusiti  
sladkost, jež nejhlubší je,  
tolikráte, že s hlasy pokornými,  
nářky přerušenými,  
svým necudňoučkým ždáním,  
chaboučkým zasténáním,  
hle, rubín k rubínu, Amor sblíží dvě šíje  
a duši nejednu v jediných ústech skryje.

</section>

<section>

     Ta pusa zpíjející,  
ta Amorova válečnice,  
jíž barví nach a gemy jsou jí zbraní,  
vzývá mě, sladkost mámící,  
odmítalka i lichotnice,  
milenka a hned nepřítelka za ní.  
Jdou žertem k bojování  
jazyky láskou jaté.  
Polibky polnice jsou, polibky útočení,  
polibky odražení;  
ty rty, jež tisknou maní,  
jsou kolbiště i klání,  
laskání hanby i ranky úst z vášně vzňaté,  
které čím hlubší jsou, tím raději je máte.

</section>

<section>

     Válko drahá, v níž vládne klid,  
v níž sladkostí je hněvu vpád,  
mrzutost láskou, v půtkách mír je skrytý,  
kde ocení se vězněm být,  
kde neučí se umírat  
a porážkou jak vítězstvím jsem zpitý!  
Ten korál, dravě hbitý,  
jenž přeje mi i trestá,  
ten zub, který mě zraňuje co chvíli  
a uzdravit mě pílí,  
polibek, co mi krátí  
život a zas jej vrátí;  
v mém umírání tu je nová žití cesta,  
abych byl zraněn víc, zraňuji, zkoušku přestáv.

</section>

<section>

     Teď vlahý, lehký větříček,  
teď důraz, úsměv na lících,  
uzdu kladou polibku nevtisklému.  
Často jediný polibek  
pije vzdech, slova, pláč i smích;  
polibek často zdvojí se a svému  
dvojníku vzdát se je mu.  
Nenapase  
se ten, kdo žízeň má, když chtivost neutají:  
koušu, koušu a saji,  
ten prchá, ten se vrací,  
ten zmírá, ten se ztrácí;  
ze smrti onoho tento teď dobře má se  
a dřív, než zemře ten, onen se zrodí zase.

</section>

<section>

     Suchý je srdce opora,  
měkký je sladší, prudce zpíjí,  
méně sladký šepotá, unikaje.  
Ten však, co tiskne Amora,  
vlhký a těžký ambrózií,  
ten přelétavé dechy lačně saje.  
Neblahý! Odpíraje  
mi klec, ten stravuje mě  
v činu tak šlechetném, že zve i odmršťuje,  
prosí i odporuje.  
Milá i milující,  
líbaná, líbající  
zná srdce dát i brát, když políbí mě jemně  
a život se srdcem loupí i věnuje mně.

</section>

<section>

     Zírám a planu, zjasniv zrak,  
líbám, těším se, líbám znova  
a zíraje rozplývám znenadála.  
Amor žertuje, blouzní tak,  
že opilý se vzdávám slova.  
Proto ona, jež v náruči mě jala,  
nestoudně studu dbalá,  
líbá mi oči a dvě vřelá  
slovíčka zlomí v perlách pravých:  
— Srdce mé — praví,  
líbajíc bez zardění,  
polibek, políbení,  
vzbouzí mě k slasti, sama rozechvělá,  
co duše svazuje a roubuje je v těla.

</section>

<section>

     Rozkoší sklána v chvíli tu  
odchází v tichém vzdechnutí  
duše na pouť a asyl z mysli ztrácí;  
však ve vzrušeném soucitu  
ji potká a stát přinutí  
duše družka, která ji zpátky vrací,  
a na ni, jež se kácí,  
v malátné touhy vzplání  
z rubínového kotlíku pak lije  
slast, že — byť sotva žije —  
v tom vzácném potěšení,  
kterému rovna není,  
líbajíc druhou, jež láká ke zlíbání,  
posléze umírá a žije v umírání.

</section>

<section>

     Bláhový jazyku, proboha, zmlkni již,  
raději sladká ústa slyš,  
která tě žádají: Mlč, těš se v tichém snění!  
a zdvojí polibek ke tvému umlčení.

</section>
