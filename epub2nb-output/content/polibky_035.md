---
title: Na spánek
contentType: poetry
---

<section>

Ó sladký synu Mlčení a Noci,  
otče těch tvarů, již se rozplývají,  
jež duše často k Amorovu ráji  
vedeš svou stopou v mlčenlivých krocích,  
     nyní, kdy v klínu stínů ochromených  
krom mého každé srdce odpočívá,  
Erebos temný, s nímž má mysl splývá,  
opusť tmu slují převzácných a cenných.  
     A přijď se sladkým, klidným zapomněním,  
s tou tváří, jíž se zkojím popatřením,  
mé siré touze dát své utišení.  
     A jestli v tobě toho tvaru není  
dáno mi užít, po němž prahnu v chtění,  
užiji, smrti, aspoň zobrazení.

</section>
