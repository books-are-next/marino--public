<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>polibky-2</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="polibky-2" xml:lang="cs-CZ">
		<div class="Z-kladn--textový-r-meček">
			<p id="_idParaDest-1" class="MLP_uroven1_zvlastni_pripady">Cizelér verše a snů</p>
			<p class="MLP_text_bez1radku_-I-">„Marinismus“ je už asi tři století vžitý pojem italské literární historie a&#160;estetiky: Odpovídá zhruba tomu, co ve Španělsku téhož sedmnáctého století znamená vyhraněnější, výraznější a&#160;mezinárodně rozšířenější „góngorismus“, rovněž odvozený ze jména hlavního představitele barokní básnické školy. Ve svém století byl Giambattista Marino idolem a&#160;uznávaným knížetem básníků. Následujícímu věku se pojem „marinismus“ stal téměř nadávkou. Budiž hodnocení jakékoliv, trvá jeden základní fakt: Marino (podle jiného čtení Marini) znamená určitou kulturní epochu. „Byl duchem století, stoletím samým v&#160;největší síle a&#160;jasnosti jeho ingenia,“ konstatoval již před desetiletími De Sanctis. Byl jím ve své poezii. A&#160;byl dítětem svého věku i&#160;v&#160;pestrých zvratech svého osobního osudu.</p>
			<p class="MLP_text_-I- ParaOverride-1">Narodil se v&#160;Neapoli 18. října 1569 jako první ze sedmi dětí Giovanniho Francesca Marina, právníka nevalného jmění. Otec z&#160;něho chtěl vycepovat počestného juristu, ale nadaný a&#160;přespříliš živý syn si vyvolil společnost tehdejších nejznámějších neapolských literátů: společnost zkaženou a&#160;kazící, jak praví komentátoři, která měla neblahý vliv na mladíkův nepevný charakter. Giambattista se oddal „sladkému životu“, hazardní hře a&#160;skončil po krk v&#160;dluzích. Otec se marně pokoušel přivést ho zas na správnou cestu a&#160;nakonec ho z&#160;nezbytí vyhnal z&#160;domu. Syn mu za to ve svých literárních projevech spílal skoro až do smrti, než konečně přiznal svůj podíl viny.</p>
			<p class="MLP_text_-I- ParaOverride-1">Lichotné verše získaly Marinovi přízeň markýze Giambattisty Manso, vévody z&#160;Bovina, a&#160;Ascania Pignatelliho z&#160;urozeného neapol­ského rodu&#160;– a&#160;také finanční prostředky. Jejich protekcí dostal r.&#160;1596 místo sekretáře neapolského admirála Mattea z&#160;Capue, knížete z&#160;Conky. Stal se miláčkem šlechticů a&#160;vzácných dam, kterým psal dvorné duchaplné madrigaly. Ale r. 1598 skončil ve vězení. Podle dochovaných dobových klepů šlo buď o&#160;sodomii, nebo o&#160;svedení mladé dívky a&#160;pak o&#160;zpaktování potratu, na který děvče v&#160;šestém měsíci těhotenství zemřelo. Na Mansův a&#160;Conkův zákrok byl Marino po několika měsících propuštěn, vrátil se k&#160;předchozímu bezstarostnému životu, ale r. 1600 už je zase ve vězení, tentokrát pro zfalšování úředního dokumentu; k&#160;činu vedly Marina tentokrát důvody šlechetné: chtěl zachránit přítele před rozsudkem. Protekce v&#160;tomto případě nepomohla, vyřešil to zdařilý útěk do Říma. Marino tam dorazil bez krejcaru, ale přítel Gaspare Salviani ho představil prelátovi u&#160;papežského dvora Melchioru Crescenziovi, a&#160;ten přijal básníka mezi pány své družiny a&#160;poskytl mu krom své ochrany i&#160;nezbytné peníze. Marina už tehdy provázela pověst věhlasného básníka. Básně, které předtím kolovaly v&#160;opisech, vydal souborně ve dvou svazcích v&#160;Benátkách pod názvem Verše mládí (Le rime, 1602) a&#160;postupně sbírka vzrostla na tři svazky s&#160;konečným názvem Lyra (1608, opět v&#160;Benátkách). Tehdejší papež Kliment VIII. se jmenoval původně Ippolito Aldobrandini a&#160;Marino si pospíšil, aby si získal přízeň jeho příbuzného, kardinála Pietra Aldobrandiniho. Vysloužil si tím měsíční příjem padesáti skudů. Ale po smrti Klimenta VIII. a&#160;několikaměsíčním pontifikátu Lva&#160;XI. byl r. 1605 zvolen papežem kardinál Camillo Borghese&#160;– Pavel&#160;V. Vítr přízní a&#160;protekcí se změnil. Kardinál Aldobrandini musel opustit Řím a&#160;přesunul se do Ravenny. Marino s&#160;ním: znuděn prostředím provinčního poklidného městečka hledal jiné možnosti. Příležitost se naskytla r. 1608, kdy byl kardinál Aldobrandini odeslán v&#160;oficiálním poslání ke Karlu Emanueli Savojskému. V&#160;početné družině následuje ho Marino na okázale si žijící turínský dvůr. Díky svým chvalořečným veršům a&#160;diplomatické obratnosti si básník záhy získal přízeň vévody savojského a&#160;přešel s&#160;kardinálovým souhlasem do jeho služeb. V&#160;letech 1608–1609 zaznamenáváme další typicky dobovou epizodu Marinova života: konflikt s&#160;básníkem Murtolou, do té doby bezvýhradným oblíbencem Karla Emanuela, provázený válkou posměšných veršů mezi Marinem a&#160;Murtolou.</p>
			<p class="MLP_text_-I- ParaOverride-1">Vznikly tak Murtoleida, báseň vypískávající kavalíra Marina, a&#160;vedle nich Marineida, výsměšné verše Murtolovy, vydané knižně teprve dávno po aféře r. 1619 v&#160;Norimberku a&#160;ve Frankfurtu. Po Murtolově hysterickém pokusu zastřelit úspěšnějšího soupeře ovládl Marino u&#160;turínského dvora pole. Ale zanedlouho byl neprávem obviněn, že zesměšnil Karla Emanuela v&#160;básni Cuccagna (v českém překladu přibližně: Země, kde létají pečení holubi do huby) a&#160;skončil opět ve vězení. Zásahem vlivných přímluvčích z&#160;něho po roce vyvázl, získal si opět vévodovu přízeň, ale raději se na pozvání královny Marie Medicejské (r. 1615), které se zalíbily jeho verše i&#160;komplimenty, uchýlil do Francie.</p>
			<p class="MLP_text_-I- ParaOverride-1">Poslední tři roky Marinova pařížského pobytu patří k&#160;nejplodnějším v&#160;jeho básnické tvorbě; roku 1620 vycházejí jeho díla Šalmaj (La Sampogna), soubor idyl, a&#160;Galérie (La galeria), sbírka veršů inspirovaných skulpturami a&#160;obrazy. Vrcholné autorovo dílo, epos Adónis (L’ Adone), vyšel brzy nato&#160;– r. 1623&#160;– a&#160;byl záhy překládán do francouzštiny a&#160;do španělštiny. Díla vycházela většinou v&#160;Paříži, příležitostně v&#160;novém vydání v&#160;Benátkách.</p>
			<p class="MLP_text_-I- ParaOverride-1">Ale to už se vrací Marino zpátky do vlasti. Bohatý člověk, zahrnutý veřejnými poctami. „Žiji si jako papež a&#160;mám tolik peněz, že nevím, co s&#160;nimi.“&#160;– „Jsem bohatý jako osel,“ napsal o&#160;sobě sám koncem života. V&#160;Římě ho přijímá pod svou ochranu Řehoř XV. Ale papež brzy zemře a&#160;nový nejvyšší pontifex Urban VIII. je člověk přísných mravů&#160;– pro básníka lásky a&#160;lascivností pominuly krásné časy. Marino se vrací do Neapole, již s&#160;narušeným zdravím. Felčarský zákrok dokoná poslední: Marino cítí, že se blíží smrt. Ve své vile na Posillipu, na severním úbočí Neapole, se dá zaopatřit zpovědníkem z&#160;řádu nedávno založených teati­nů, kterým odkázal svou knihovnu. Skládá do jeho rukou slib čistoty, kaje se z&#160;hříchů, které spáchal tělem i&#160;perem, a&#160;žádá, aby jeho dosud nevydané verše byly spáleny. Naštěstí onen padre Don Andrea Castaldo zachránil z&#160;básníkových spisů, co mohl. Tento zbytek vyšel až posmrtně.</p>
			<p class="MLP_text_-I- ParaOverride-1">Marinův osud v&#160;lecčems připomíná osudy hrdinů v&#160;soudobých španělských pikareskních románech anebo o&#160;málo později protagonistů Le Sageovy výpravné prózy. Marinova poezie je typickým projevem kultury v&#160;protireformačním období po Tridentském koncilu: Umění uvolňuje svůj konkrétní svazek s&#160;životní realitou, k&#160;němuž se předtím propracovalo v&#160;renesanci, a&#160;tlačeno náhubkem inkviziční cenzury, utíká se do říše fantazie, literárních reminiscencí a&#160;vybroušené formy. Takové je umění dvorských intelektuálů, které v&#160;té době jediné reprezentuje tzv. vysokou literaturu. A&#160;Marino je právě dvořan&#160;– až po tu devotnost vůči mocným, která se zračí v&#160;tolika oslavných verších a&#160;dopisech. Doba rebelantů myšlenky, životního gesta i&#160;praktické akce dávno minula. Pokud se ojediněle objevili&#160;– jako v&#160;případě největšího současníka Marinova, nejvýrazněji mu protikladného životem i&#160;verši: Campanelly&#160;–, končili pod útrpným právem a&#160;na desetiletí ve vězení.</p>
			<p class="MLP_text_-I- ParaOverride-1">Marino byl básník učený&#160;– až přeučený. Nevynechává jedinou příležitost, aby neoslňoval svou obšírnou znalostí antické mytologie a&#160;literatury a&#160;sčetlostí v&#160;církevních autorech. Témata jeho poezie jsou odvozená: v&#160;Idylách a&#160;v&#160;Adónisovi poskytl látku klasický starověk, ve Vraždění neviňátek biblický mýtus, v&#160;Galérii výtvarná díla. Literární reminiscence se ozývají i&#160;tam, kde byl inspiračním zdrojem osobní zážitek. I&#160;v&#160;mladé milostné poezii, i&#160;ve verších na matčinu smrt. Citový vzruch vždycky u&#160;Marina destiluje vytříbená kultura. Jeho antika není mramor, nýbrž jemná štukatura. Předchůdce jeho témat třeba hledat nejdále v&#160;helénistickém období a&#160;u&#160;mýtů pak v&#160;Ovidiovi a&#160;pozdějších básnících&#160;– daleko od kyklopského věku Aischylova. Příznačně starověcí autoři, k&#160;nimž se nejčastěji obrací, jsou ti nejokázalejší a&#160;všichni velice pozdní: Apuleius, Claudianus a&#160;Nonnos z&#160;Panopole.</p>
			<p class="MLP_text_-I- ParaOverride-1">I&#160;Marino ovšem v&#160;sobě nese typický rozpor barokní kultury, rozpor mezi smyslností a&#160;smyslovostí na jedné straně a&#160;spirituálností na straně druhé. Ale typicky pro ten věk to není hluboký náboženský vznět, nýbrž konvence ritu. Marinovy protiklady nemají vyhraněnost a&#160;dramatičnost soudobých Španělů, mystické zahledění a&#160;extázi Jana z&#160;Kříže a&#160;Terezy Ježíšovy, zádumčivost Němců (viz z&#160;autorů u&#160;nás známých Saudkův výbor Růže ran), ani důraznost anglického Johna Donna. Na to je Marino vždy příliš vybroušeně elegantní. Jeho mateřšti­­nou je sloh, který souběžně v&#160;jiných zemích toho století dostal ve Španělsku označení góngorismus, v&#160;Anglii už předtím euphuismus, ve Francii preciozita&#160;– a&#160;v&#160;Itálii nakonec marinismus. I&#160;tam, kde se Marino dotkne drsných stránek života a&#160;přikloní se až k&#160;metafyzice (v&#160;našem výboru např. v&#160;Bídě života), cítíš pod verši, že tu nemluví duch starozákonního Koheleta, nýbrž mnohem spíše kazatelská rétorika Ignáce z&#160;Loyoly.</p>
			<p class="MLP_text_-I- ParaOverride-1">A&#160;přece je tu jedna stránka, ve které ten typický barokní rozpor spirituality a&#160;materiálnosti, knižní inspirace v&#160;tématech a&#160;motivech a&#160;hmotného, reálného, konkrétního vyjádření v&#160;slovech, trvá nápadně silně. Je to jazyk jeho poezie. Renesanční autoři, tak pozemští ve svém myšlení a&#160;cítění, volili v&#160;slovním vyjádření výrazy v&#160;poloze „vysoké literatury“. S&#160;výjimkou linie „rozmarných“ básníků zaměřených především k&#160;žánrovým záběrům ze současného všedního života, jejichž nejznámějšími představiteli jsou Cecco Angiolieri v&#160;nejstarším období a&#160;pak Burchiello za první éry medicejské nadvlády ve Florencii. Marino a&#160;jeho následovníci těží bohatě své lexikum i&#160;z&#160;oblastí velmi všedního života, jsou velice konkrétní v&#160;slově, používají i&#160;technických termínů různých řemesel. Za příklad toho cituje A. Migliorini v&#160;zatím nejmodernějších a&#160;nejobšírnějších dějinách italské řeči (Florencie&#160;1961) verše, ve kterých Marino podává „s radostí malíře zátiší“ pestrý seznam zeleniny a&#160;bylin. Jak teoretik poznamenává, získávají tak porůznu domovské právo v&#160;poezii slova, která byla dosud z&#160;oblasti „vysoké“ literatury vykázána. Nešlo jen o&#160;osobní Marinovy novoty, nýbrž o&#160;mnohem širší a&#160;obecnější tendence v&#160;dobové italské&#160;– a&#160;nejen italské&#160;– poezii vůbec. A&#160;proti těm tendencím se zároveň ozvaly hlasy odporu. Z&#160;literárních vrstevníků, třebas mnohem méně významných, vytýkal Marinovi Tommaso Stigliani, že zavádí do literatury „nízká slova“. V&#160;celé hnutí, mnohem víc lingvistické než estetické, se tyto námitky rozrostly ve Florencii. Pro tamní autory byla po staletí nedotknutelným příkladem italština velkých klasiků čtrnáctého století, především Dantova. Odpor proti jazykovým novotám barokní literatury vedl nakonec k&#160;vzniku a&#160;vydání slovníku Akademie della Crusca, který usiloval kanonizovat výrazy literárně přípustné a&#160;nepřípustné. Ale ten slovník sám se pro svůj jazykový purismus a&#160;konzervatismus stal následujícím generacím terčem ironických kritik.</p>
			<p class="MLP_text_-I- ParaOverride-1">Marinovi ojediněle vytýkali už někteří současníci, že jeho poezie nehne srdcem čtenáře. Nepochybně právem, ale básníkova síla byla jinde. Především v&#160;překvapivosti poetických nápadů: „Překvapovat je básníkova věc,“ vyslovil v&#160;příležitostných verších své poetické vyznání. Barokní básnictví usilovalo o&#160;dosažení neobvyklého, podivuhodného, neotřelého, až zázračného. Byl to věk virtuozity, bravury v&#160;technice verše a&#160;v&#160;cizelérsky dokonale vybroušeném slohu. Marino je právě virtuos, který veršuje velice pohotově, lehce a&#160;svěže, a&#160;k&#160;jeho nejsilnějším stránkám patří neobyčejná hudebnost sloky. Jeho jazyk je sled eufonií a&#160;aliterací, jeho verš hudební kadence. Osnuje na hudebních principech i&#160;velké uzavřené celky s&#160;obratnými variacemi základního motivu. Nejnápadnější je ten básnický postup na Slavičím zpěvu z&#160;Adónida&#160;– včetně slovní hry s&#160;hudební terminologií nebo podtextovými názvuky na ni. Ojediněle silná hudebnost bývá označována za zvláštní osobitý rys Marinovy poezie, ale nezdá se, že by to byl jen autorův individuál­ní talent: zdroj tohoto sklonu třeba hledat v&#160;kultuře jeho rodiště, a&#160;dokonce v&#160;lidové kultuře. Jako Neapolitán byl synem věku, v&#160;němž se ve zpěvném městě zrodila píseň Michelemma, téměř hymna Neapole, považovaná v&#160;dějinách za první výraz již typicky osobité neapolské hudebnosti. Marinova melodičnost spolupodmiňuje i&#160;jeho význam ve vývoji slovesnosti. Když Benedetto Croce po dlouhých desetiletích opomínání rehabilitoval začátkem našeho století tu část Marinova díla, která si podržuje platnost (Rozličné Marinovy básně, Poesie varie, Bari&#160;1913), zdůraznil v&#160;komentáři význam Marina jako spojnice mezi zpěvnou Múzou Tassovou a&#160;Guariniho a&#160;pozdějším věkem Metastasiovým.</p>
			<p class="MLP_text_-I- ParaOverride-1">Bohatá fantazie v&#160;rozvíjení básnických obrazů umožnila Marinovi dosáhnout vytčeného cíle: překvapovat, ohromovat, i&#160;když náměty jsou přejaty. Jeho nejnápadnějším slohovým prostředkem je metafora. Sledy metafor řazených jedna vedle druhé, metafory co možná neobvyklé, nové, překvapivé, využívající občas i&#160;možností jazykového materiálu, když básník klade těsně vedle sebe do konfrontace slova zvukově si podobná, ale odlišného významu, metafory hrající si s&#160;několikavýznamností téhož slova v&#160;různých větných a&#160;logických souvislostech. Ani to není jen osobní Marinova zvláštnost: Barok je obecně umění metafory. Přemíra metafor a&#160;jejich umnost u&#160;Marina a&#160;marinistů dospěla do té míry, že vynutila o&#160;něco mladšímu autorovu krajanovi, malíři, básníku, příležitostnému banditovi a&#160;tvůrci pevných, tvrdě upřímných veršů zcela nemarinistického založení Salvatoru Rosovi nakonec povzdech v&#160;druhém čísle jeho sbírky satir: „Metafory slunce spotřebovaly.“</p>
			<p class="MLP_text_-I- ParaOverride-1">Pokud jde o&#160;témata, nová proti předchůdcům přináší Marino jen v&#160;některých menších básních příležitostné lyriky&#160;– tam, kde si vyřizuje osobní účty. Jinak i&#160;v&#160;mnohých z&#160;příležitostných básní se uplatňuje přemíra veršovnické virtuozity dvořana píšícího na objednávku. Ale od starověku do osmnáctého století obecně a&#160;až dodnes v&#160;mnoha případech autoři stále přejímají témata předchůdců, rozhodující není látka sama o&#160;sobě, nýbrž vyjádření. V&#160;Marinově případě je závislost na minulosti nutně dána antickým nebo katolickým mýtem; a&#160;rejstřík motivů milostná poezie vyčerpávala už tisíciletí před Marinem. Počátkem našeho století byl soustavným komentátorem Marinova díla G. Balsamo-Crivelli, vyzbrojený k&#160;zvládnutí svého úkolu podrobnou zkušeností vydavatele výboru Idyl a&#160;nejširšího průřezu autorovou tvorbou Nejkrásnější stránky Giambattisty Marina (Le più belle pagine di Giambattista Marino, Milán 1925). Definuje Marinovo nadání jako nadání překladatele&#160;– v&#160;tom smyslu, že Marino překládal stará témata do jazyka své doby, vyšperkovaného v&#160;slovním hávu bujnou obrazností a&#160;stylistickou nestřídmostí baroka. V&#160;obdobném smyslu vyznívá dodnes správný postřeh De Sanctisův: Marino dal nový lesk a&#160;barvu poetickému materiálu, který nalezl již vyčerpaný po Tassovi a&#160;Guarinim.</p>
			<p class="MLP_text_bez1radku_-I-_-12-0-">Marino ovšem zdaleka nebyl jediným představitelem italského básnictví sedmnáctého století. Kromě těch, které jsme citovali, připomíná literární historie klasicistu a&#160;zároveň neúnavného hledače nových forem Gabriella Chiabreru a&#160;autora ód údajně pindarovských, ve skutečnosti horatiovských Fulvia Testiho, abychom jmenovali básníky autorovi věkově nejbližší. A&#160;pak řadu dalších jmen: pozdějších následovníků i&#160;odpůrců. S&#160;výjimkou ojedinělého zjevu, jakým byl Campa­nella a&#160;zčásti&#160;– spíše díky dobrodružnému životnímu i&#160;uměleckému gestu&#160;– Salvatore Rosa, žijí už jen v&#160;paměti úzce specializovaných dějepisců písemnictví, zastíněni nepoměrně silnějším Marinovým nadáním. Dílo nikoho z&#160;nich nedokázalo dát autorovým jménem označení celé epoše a&#160;slohu. Nevytvořili svou vyhraněnou školu.</p>
			<p class="MLP_text_-I- ParaOverride-1">Marinismus byl svým způsobem manýrou a&#160;manýrismus byl styl doby, v&#160;literatuře jako ve výtvarném umění. Bylo to neobyčejné živné prostředí pro růst epigonů. Z&#160;tohoto důvodu našel básník doma tolik následovníků a&#160;za hranicemi tolik obdivovatelů. I&#160;u&#160;nás se projevil poměrně záhy jeho vliv, přes všecky rozdíly kulturních souvislostí: v&#160;světské lyrice první pobělohorské generace, u&#160;Václava Jana Rosy.</p>
			<p class="MLP_text_-I- ParaOverride-1">„Zkrátka, kdo se chce dneska líbit mrtvým, kteří neslyší, ať se jim líbí. Pokud jde o&#160;mne, já se chci líbit živým, kteří slyší,“ odpověděl v&#160;dopise Marino na výtky proti svému vyumělkovanému slohu. Dante a&#160;Petrarca už pro něho byli literární mrtvoly, patroni bezbarví a&#160;nudní. Byl tak sebevědomý, že kladl svého Adónida naroveň Tassovu Osvobozenému Jeruzalému. Soud současníků mu dával za pravdu. Girolamo Preti z&#160;Bologne mu napsal: „Svým nadáním jste převýšil všechny spisovatele nejen tohoto, ale i&#160;antického věku, neboť kdyby antičtí spisovatelé bývali mohli vidět spisy pana Marina, věřím, že jejich spisy by se jim samým líbily o&#160;to méně, čím více se líbily jejich století.“ L. Grasso píše začátkem druhé poloviny XVII. století v&#160;Benátkách v&#160;Chvalořečích na muže písma, že duše Ovidiova se převtělila do G. B. Marina. Lope de Vega ve svých verších označuje Giambattistu Marina za slunce Tassovo, i&#160;když Tasso Marinovi posloužil jako jitřenka. V&#160;románu Scipiona Herrica O&#160;válce na Parnasu houf básníků klade Marinovi k&#160;nohám všecka svá díla: vydáno v&#160;Benátkách&#160;1643. První Životopis rytíře Marina vyšel už v&#160;roce básníkovy smrti (autor G. B. Baiacca, vydáno v&#160;Benátkách 1625), první svazek Dopisů, sbírka devadesáti šesti listů, shromážděných péčí knihkupce Giacoma Scaglii, r. 1627 (rovněž v&#160;Benátkách) a&#160;do r. 1629 následovaly dva další, postupně rozhojňované soubory.</p>
			<p class="MLP_text_-I- ParaOverride-1">Prudká sláva, prudký pád: v&#160;poslední čtvrti XVII. století hasnou reedice Marinových veršů. Věk nadcházejícího osvícenství už neměl porozumění pro poezii tohoto ladění. Z&#160;manýrismu v&#160;historickém smyslu slova, tj. z&#160;dobového slohu a&#160;jeho svébytné estetiky, zbyla jen manýra, věčně opakovaná, z&#160;Marinovy veršové vybroušenosti a&#160;hudebnosti zbylo následovníkům jen všude zavrhované klišé imitátorů. Teprve během posledního století vracejí kritikové básníkovi, co mu právem patří, a&#160;bedlivě rozlišují mezi Marinem, epigony a&#160;hodnotami ostatních souvěkovců jiného literárního zaměření. Ale to už je Marino důkladně vytříděný a&#160;vytříbený.</p>
			<p class="MLP_text_-I- ParaOverride-1">Hodně přes polovinu básníkova odkazu pohřbil čas do archívů. Stěžejní a&#160;nejrozsáhlejší dílo, epos Adónis, má pověstně špatnou výstavbu děje a&#160;epizod, je naprosto nevyvážené, přímo hybridní. Trvalý zájem však vzbuzují jednotlivé epizody, spojené s&#160;celkovou osnovou tak volně, že mohou existovat jako samostatné básně. Druhý epos, Vraždění neviňátek, byl jediný z&#160;díla přetiskován stále znovu. Nešetří barvitostí krvelačných scén. Ta barokní drastika zní mnohem méně drsně, promítneme-li si verše do vypjatého slohu tehdejšího umění, a&#160;zvláště porovnáme-li ji se syrovou i&#160;surovou emotivností výtvarných děl na ten námět, do olejomaleb a&#160;goblénů, v&#160;nichž dojem násobí názornost přímého optického zpodobení, mnohem silnější než slovo. Ale pozdějším věkům byla tato estetika cizí a&#160;v&#160;přetiscích byly uplatňovány nikoliv literární, nýbrž religiózní zřetele. Idyly, svého času tak proslulé, vzdaluje dnešnímu spontánnímu čtenářskému zájmu přílišný rozsah, rozvláčné podání příběhu. Marino nebyl epický ani dramatický talent, byl lyrik ve všem všudy. Přežívá v&#160;těch partiích díla, v&#160;nichž se mohlo naplno uplatnit jeho básnické založení v&#160;zpracování převzatých látek: bohatá překvapivá obrazotvornost v&#160;prudkém rytmu, virtuozita slova, citlivá hudebnost jednotlivého verše i&#160;celkové výstavby motivů ve skladbě. Připojme k&#160;jeho kladům ještě jeden, zatím nepřipomenutý: byl mistrem básnického popisu a&#160;líčení. A&#160;ten rys byl v&#160;poezii současníků dosti vzácnou výjimkou.</p>
			<p class="MLP_text_bez1radku_-I-_-12-0-">Výbor, který tu podáváme českému čtenáři, se snaží zachytit kolorit jedné velké kulturní epochy v&#160;jejím myšlení, cítění i&#160;uměleckém slohu na nejtypičtějších ukázkách předního představitele; a&#160;zároveň předložit verše, které ještě dnes čtenáře spontánně zaujmou. Z&#160;literárněhistorického hlediska je proto disproporční, porovnáváme-li jej s&#160;úhrnným autorovým odkazem. Z&#160;milostných veršů (proslulé Polibky), obměňujících do nekonečna totéž téma, byl pořízen radikální výběr nejslavnějších básní. Z&#160;Idyl převzat jen Leander&#160;– pro sevřenost básně. Z&#160;Adónida nejslavnější známé epizody, z&#160;Vraždění neviňátek úryvek. Výbor je doplněn několika příklady satirických veršů a&#160;korespondence. Překládáno podle vydání: Le più belle pagine di Giambattista Marino, Milán 1925. L’ Adone, Florencie 1932. Poesie varie, Bari 1913. Epistolario I, II, Bari 1911, 1912. Překládáno pokud možná v&#160;rozměru originálu, s&#160;tou licencí v&#160;některých místech, že v&#160;zájmu zachování smyslu a&#160;básnického obrazu bylo třeba uvolnit prozódii: s&#160;odvoláním na určité volnosti italského verše, který je sylabický a&#160;neodpovídá tedy běžným schématům ještě podle lumírovské praxe a&#160;Královy prozódie.</p>
			<p class="MLP_dopis_podpis_-I-">Jaroslav Pokorný</p>
		</div>
</body>
</html>