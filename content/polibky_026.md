---
title: Žárlivost
contentType: poetry
---

<section>

Červotoči, pilníku lásky, strázni, která  
hryžeš mi srdce v každém okamžení,  
mysli druhého ty bodče podezření,  
biči duší od rána do večera,  
     ve džbánu chvil zmije, krutá vždy a žravá,  
v poklidném moři tese bodající,  
v přejasném nebi mračno hřímající,  
blíne v květech, harpyje v jídle dravá,  
     prázdný sne bdícího, šláři, jenž temnem halíš  
zrak rozumu, výpare, co z Averna se vznáší,  
jenž otravuješ zem a čisté nebe kalíš,  
     kde láska ne, jen zášť navěky raší,  
jdi, stíne z ledu, k těm, co propast má již.  
Však ani peklo, vím, tě nezastraší.

</section>
