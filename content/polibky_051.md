---
title: ''
contentType: prose
---

Slavičí zpěv

>      Nad každého však ptáčka líbezného a něžného,  
> co víc rozpíná, půvabný, let a zpěvy,  
> rozlévá svého ducha trémolového a jemného  
> siréna hájů, slavík, když v korunách se zjeví;  
> a ladí na tento způsob kadence slohu vzácného,  
> že mistrem sboru ptačího se jeví.  
> V tisíce způsobů rozlišuje své pění  
> a jazyk jediný v tisíc jazyků mění.

>      Slyšet našeho hudebníka, ó jaké kouzlo, jaký div,  
> jenž slyší se, však stěží rozeznává,  
> jak teď hlas zlomí, teď nasadí zas jako dřív,  
> zadrží, ohne, plně znít mu dává,  
> teď hluboce jím hlučí, teď zjemní napodiv,  
> teď sladkých trylků řetěz z něho stkává  
> a vždy, nechť spojí jej, či nechť jej rozpojuje,  
> touž melodií ho váže i rozvazuje.

>      Ach, jaké líbezné a jak citlivé rýmy  
> rozpustiloučký zpěvák v diktandu komponuje!  
> Napřed plačtivě nářek svůj vyjádří jimi  
> a potom do vzdechů písničku zalamuje.  
> V tolika změnách hned mdle, hned trylky oslnivými  
> mění sloh, pauzy zbrzďuje a fugy urychluje,  
> v němž pospolu se sluchu otevírá  
> citera, flétna, loutna, varhany a lyra.

>      Z hrdla sladkého a lichotného tak činí  
> co chvíli nádherně dlouhé členité škály:  
> Odtud ta harmonie, již vánek zjemňuje nyní,  
> jež vlníc se po stupních dech v parách k výšinám valí.  
> A pak co se poněkud zdrží a v pevné noty se vklíní,  
> střemhlavě konečně padá jak balvan skály.  
> Zvyšuje na plné hrdlo a výbuch zazní v tu chvilku,  
> formuje dvojitý kontrapunkt rozmarných trylků.

>      Zdá se, že má uvnitř hrdla a v každé žilce byť malé  
> splašené kolo nebo vír rotující.  
> Vypadá jako jazyk, který se obrací a vibruje stále,  
> meč důvtipného šermíře, v turnaji blýskající.  
> Ohýbá se a řasí nebo se zvedá, v rovnováze drží se ale,  
> v poklidných rytmech, hlas harmonicky znící.  
> Duch, řekneš, nebes, jenž v tolika stupnicích zmámen,  
> zfigurován a vnořen rozváže zpěv v čilý pramen.

>      Kdo uvěří, že může v sebe přijmout tolik sil  
> dušička tak malá, tak mnohou míru?  
> A mezi žilami uvnitř kostí že si skryl  
> tolik sladkostí atom, zvučící ve všehomíru.  
> Vždyť co je jiného než lehký vánek, který zakroužil,  
> hlas křídlatý, zvuk letící v šírošíru?  
> A oděné křídly živoucí vydechnutí,  
> peříčko zpěvné, zpěv nesený na peruti.

>      Merkur v tu chvíli, jenž s ušima nehybnýma  
> zřel Adonise naslouchat tak překrásnému zpěvu,  
> — ach, co myslíš, že řekl, obrácen k němu zpříma  
> o božskosti tohoto ptačího zjevu?  
> Řekl bys, že kdy takovou zdatnost v jedno jímá  
> v tak malé podstatě duch při záchvěvu?  
> Duch, který, složený z harmonie,  
> v tak útlých útrobách ukrytý volně žije?

> Závratný um, jejž každé krásné dílo si žádá  
> — to popřít tu nelze — příroda ukazuje.  
> Tak mnohý malíř, který talent a studium zvládá,  
> mnohem spíše v malé než ve velké formě se rozpracuje  
> a občas v dílech nejmenších vynakládá  
> větší píli i péče a času víc obětuje.  
> Leč toto vybočení nad meze obvyklé  
> sahá a div divů nad každým divem je.

>      A toho zpěvu, jenž vpravdě zázračný je,  
> týká se příběh vyprávění mého,  
> případ pamětihodný, kdy oko slzy lije,  
> že něhou skála zemdlela by z něho.  
> Strunami průchod dával, zvuk loudil, který nyje,  
> milenec v samotě, sirý rab hoře svého.  
> Mlčely lesy a šlář nocí stkaný  
> zaplnil nebe cele na vše strany.

>      Zatímco lásky hořkavou žíravinu  
> sladil zvukem, jenž spánek měl ve střehu stále,  
> zamilovaný mladík, který k háje klínu  
> utekl se, chtěje městu dát vale,  
> slyšel z hnízda, z těch haluzí a stínů  
> lkavého ptáka bít křídly v svém žale  
> blížit se, ston a v srdci touhy plam  
> a šeptat zvuk, jejž slyšel jen on sám.

>      Nešťastný ptáček, který na sněti buku  
> se probudil den volat zpět svým hlasem  
> a přesladce teď ve své řeči zvuku  
> žadonil Zoru, aby zas vrátila se,  
> přerušit v lese pustých dřev a suků  
> tajná mlčení, slyšel teď v jitřním čase  
> zraňovat vánky dechu úzkostného  
> Amora, nářky srdce zraněného.

>      Uchvácen tedy a vydrážděn zároveň v tónu,  
> jenž se zdál volat a lákat blíže,  
> z vrcholků nejvyšších stromů  
> sestoupí k nižším větvím níže a níže.  
> A nasadiv znovu nejvyšší kadence k tomu,  
> prahne ho překonat, žárlivá touha ho hryže,  
> blíž a blíž přilétá, nedbaje na únavu  
> a nakonec přijde se posadit na jeho hlavu.

>      Onen, jenž do vláken harmonických bije,  
> cítí, ač nenechá díla, lehkou váhu,  
> naopak postup bolestných not a melodie  
> silněji opakovat projevil jasnou snahu.  
> A ubohý slavík, jak nejvíce může napodobí je,  
> zaměřen k tomu, imitovat styl i jeho dráhu.  
> Onen zpívá a ve zpěvu sténá pln žalu a bolu  
> a tento jeho zpěv i jeho nářek provází spolu.

>      Tu prvý na nástroji žalného lkání  
> si zdvojoval svých bolestných veršů žal,  
> a druhý mu odpovídal na celé naříkání,  
> jako by i on pln žalosti tu lkal,  
> tak střídajíce se s překrásnou harmonií ve zpívání,  
> všechna nebeská tělesa zvábili k sobě a zrak jim plál  
> a lákali na lože, loudavé, v zamlknutí  
> hodiny noční, slastiplné, k spočinutí.

>      Z počátku mladík podcenil líbezné klání  
> a chtěl si s ptáčkem jen hrát na střetnutí v boji.  
> Lehce nehtem vzal pár sladkých tónů jen maní  
> a pak se zdržel, zastavil, vteřinu stojí.  
> Čeká, až pasáž k tečce dospěje znenadání,  
> ten druhý a ducha slabého zesílí a zbrojí  
> a, přírody div, jenž nezná únavu, nyní  
> co rukou dělá on, zobákem svým hned činí.

>      Téměř rozhořčen hudebník pronikavý  
> k náročnému zápolení řevnivě souhlas dává,  
> a aby tvor tak nepatrný beze vší slávy  
> nezvítězil, když se výkon porovnává,  
> hned na loutně jako hráč skvělý a vybíravý  
> ten nejnesnadnější tón mistrně vyhmatává  
> a jazýček švitořivý tvora, jenž poletuje,  
> se pevně drží melodie, směle mu sekunduje.

>      Začervená se mistr a hanba ho sklátí,  
> že má být poražen věcí, jež třese se bázní,  
> otočí kolíčky, napne struny, jme se sestupovati  
> až k růži pasáží, v níž um jeho plně zazní.  
> Duelant neustupuje, naopak ale mu vrátí  
> každou figuru mistrněji, prostý všech strázní.  
> A jak ten druhý hned klesá a hned zas stoupá a roste,  
> bludiště hlasu zavijí a mísí po sté.

>      Onen údivem ochromen, zledověl nyní  
> a řekl rozhněván: „Snes jsem tě již hodnou chvíli.  
> Buď ty dokážeš to, co já sám činím,  
> nebo ti ustoupím a dřevo roztříštím na malé díly.“  
> Duté náčiní nato v podpaždí vklíní,  
> a jak na něm velké zkoušky prsty mu vycvičily  
> v synkopách, ve fuze, v osminách — krátce  
> vložil vše ve snahu změnit znějící variace.

>      Bez jakékoliv pauzy bere a pouští hladce  
> hmatníku kořen i vrchol, rukou tak vlně,  
> a jak po něm jezdí, poklesne do hloubky variace,  
> pak se zase zvedne a k výši vznese se plně,  
> v jednu chvíli v trylku ve zpěvu k výškám přechází sladce  
> a palec hmátne po první nejtenčí struně,  
> v jednu chvíli zas s hlubokou vážností hlasu  
> ponoří se zas až k oktávy doprovodnímu basu.

>      Přes struny lítá hned do hloubek, do výšek spolu  
> více než sám pták ta ruka hbitá,  
> prudkým a svižným skokem nahoru, dolů,  
> jak blesky změť rychlých prstů se blýská a kmitá.  
> Ryk souboje, zmatek útoku, když válka zavládne v dolu  
> nenapodobitelný halas napodobuje, jak sem tam lítá,  
> a zvuku písní sladkých se vyrovnává  
> válečná zbraní vřava.

>      Trouby a tympány a vše, co zní, když ve chvilce malé  
> oddíly v poli Mars k boji šikuje bděle,  
> vyjádří prudkým vírem, rychlejším stále a stále,  
> a znásobuje, zvučíc nicméně ale,  
> bouře větrných poryvů všude a cele  
> a zatímco libozvuk tak mate líbezný panic,  
> ptačí soupeř mu nyní už neodpovídá na nic.

>      Pak zmlkne a chce zřít, zda ptáček hbitě  
> zpěvem zvuk, aby mu postačil, porovná lehce.  
> Ten sebere všecku svou sílu v své hrudi skrytě,  
> takový mír ani příměří ve válce nechce.  
> Kterak však tak slabé tělíčko, slabší než dítě,  
> tak velký běh by následovalo křepce?  
> Takové mistrovství a tolik umění není  
> pro prostý a přirozený zpěv k osvojení.

>      Zatímco po mnohé hodiny bojechtivá  
> ta zpěvná dvojice na rovno zápasila,  
> hle, ubohý pták nakonec přece jen zmdlívá,  
> omdlí a pukne, když zradila ho síla.  
> Tak jako fagule, co bliká a dohořívá  
> a v dohořívání svůj jas zdvojnásobila,  
> od jazyka, jenž nechtěl ustoupit v klání,  
> jemný duch odstoupil a odpoutal se maní.
