---
title: ''
contentType: prose
---

Leander

>      Hluboká noc rozepjala  
> křídla, v letu mlčenlivá,  
> jen chraplavým rachocením břehy zněly,  
> když v moři, z nějž bouře řvala,  
> sirém, vírná pěna divá,  
> hoch z Abydu, v hloubi láskou rozechvělý,  
> v hládi nevěrnou se celý  
> ponořil, ach, odvážlivý.  
> Nocí šerou, temna plnou,  
> nezasvitla hvězda s lunou,  
> pochodní plál ze skály jen plamen živý;  
> větší září ale plály  
> oči, které milovaly.  
>      Pojal mocný bůh, jenž hřímal,  
> vládce vodstva, vládce vln,  
> nevůli a hněv k té plané statečnosti,  
> načež trojzubcem, jejž třímal  
> divé urputnosti pln,  
> pohnul bouřlivou svou říší, neurvalý.  
> K světélku, jež vzplálo v dáli,  
> siným mořem proklouzává  
> ubožák a vstříc mu plave  
> a již bije vlny dravé  
> a z řevu, v němž jižní vítr neustává,  
> nářkům, jak by skála lkala,  
> přítelka Noc naslouchala.  
>      Tyto vzdechy s trýzní v hlase  
> k nebi vypustila ústa:  
> „Ó bohyně, matko lásky, dcero moře,  
> tam tedy, kde zrodila ses,  
> pohřbené a mrtvé zůstat  
> má mé srdce plné milostného hoře?  
> Nestrp, aby žár té zoře,  
> který ve mně sladce září,  
> mezi vody klesl tiše:  
> pomoz, abych vyšel spíše  
> k svému dobru obrácen, jas v klidné tváři,  
> a tvou hvězdou poznán v stínu  
> přístav hledat v jejím klínu.  
>      A vy, buďte ještě, bouře,  
> hrozivé, ach, ve svých mezích  
> jenom tolik k mojí prosbě milostivé:  
> jestli má mě pozřít moře,  
> jestli na těch či těch březích  
> mám prubířským kamenem být zlomen, dříve  
> mojí touze spravedlivé  
> ať upřeno aspoň není,  
> abych mdlým a chorým údům  
> neposkytl, prostý studu,  
> v sladkých pažích, v drahém klíně osvěžení;  
> při návratu nechať tonu,  
> málo dbát chci svého skonu.  
>      Byť sám, v sudbě ze zla vstalé,  
> ať nebrání sladkost tklivá  
> prostřed vašich ran zmírání na tvrdosti,  
> ať smrt důstojná je ale,  
> a ač těžká, spravedlivá,  
> trest a muka všech mých marných zpozdilostí.  
> Vždyť kdo saje blaženosti  
> svrchovaných potěšení,  
> z toho dobra, jež mě leká,  
> z dobra, které na mne čeká,  
> jež pak nechá, bloudě v dáli v roztoužení,  
> na odchodu, v chvíli dané,  
> na živu víc nezůstane!“  
>      Jakou nesnáz tvrdší skály  
> neobměkčily by, zníce,  
> žalná slova, v nichž se stesky rozplakaly!  
> Boží hněv však, pýchy dbalý,  
> nezklidnil, leč stvořil více  
> hluchých vln, které divoce pospíchaly.  
> A prudké a rychlé v dáli,  
> nad děsivou pěnou vstalé,  
> jeho modlitby a lkání  
> odnášejíc, větrů vání  
> shasilo věrného pólu světlo malé;  
> a tím on, jenž zřel je ustat,  
> přemožen a ztracen zůstal.  
>      Pak pochopil znenadání,  
> že nemůže více čelit  
> rozzuřeným vlnám, vichru, který vane;  
> směrem k nedalekým stráním  
> bez dechu, sláb, rozechvělý  
> zaměřil svá světla, zrak, z nějž moře kane,  
> a děl: „Břehy milované,  
> odcházím a zmírám zcela.  
> Ať mé pozůstatky ale  
> ve vás najdou lože stálé,  
> aby zbožňovaná je pak uviděla  
> a můj hrob nechť místo stíní,  
> kde mám celý život nyní.“  
>      Chtěl říc víc, však úder síly  
> vln, lakotný k jeho spáse,  
> potopil i s tělem jeho slova vřelá.  
> Sotva záblesk jitra bílý  
> nočním tmám dal zmizet v jase,  
> Héró, nešťastná, své oči otevřela,  
> když uzřela, jak se bělá  
> na písku, jímž zasvítila  
> pláž v té jasné jitřní chvíli,  
> co hříčka vln její milý.  
> A v tu chvíli v pláči její ústa promluvila:  
> „Ach, chraň nebe, abych žila!“  
> padla; pláž jí hrobem byla.  
> Tak plující Lykón v moři zpíval  
> a nebylo rybáře, jenž v tísni  
> neproléval by své slzy při té písni.
