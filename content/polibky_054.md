---
title: Hra v šachy
contentType: prose
---

<section>

_Stvrzena tímto souhlasem vzájemná smlouva tu je,  
hle, šibalského nadání a ruky pohotové:  
chlapec, co stále žertuje a v žasu poletuje;  
je rodný bratr Amorův a krátce Hra se zove.  
Hosty za stolec prostorný, jejž rázem okupuje,  
přivedl hrací deskou svou, cizí, k zábavě nové,  
co rám z ryzího zlata má a zbytek, vpravdě skvělý,  
je z ebenu a ze sloni spleten a setkán celý._

</section>

<section>

     _Šedesát čtyři domečků ve čtverci, prosto zmatku,  
přímo a napříč do čtvrtin je tady zasazeno,  
po osmi cestách pořádá tu přelíbeznou řádku  
a v každé řádce osm jich je celkem obsaženo.  
Řadí se každý z domků těch, jak má být, do pořádku,  
co do prostoru stejné vše, jen barvou rozrůzněno,  
takže na bílo, na tmavo střídá se rozlišení,  
jako hřbet draka malba je, jenž co chvíli se mění._

</section>

<section>

     _Po bílém čtverci černý hned v přepestrém prostřídání  
následuje a pole tak po každé straně mění.  
„Teď tady můžeš uvidět ve válečnickém klání,“  
Bohyně děla, „co zmůže umění, nad nějž není.  
Viz, obraz války v podobě, jež není k porovnání,  
a pravdivé a překrásné Martovo zpodobení,  
na povel v útok vyrazit a léčku strojit lstivě,  
hned šik proti šiku vést, hned prchat úzkostlivě._

</section>

<section>

     _Tak přesladkému divadlu popřát své přítomnosti  
ani veliký otec můj za marné nepokládá,  
když odlehčit chce mysli své, znavené od starostí,  
s nimiž vládne a kraluje, jak důstojnost si žádá.  
V této hře vládce trojzubce se vší svou velikostí  
s Nereovnami cvičí se, námahu vynakládá,  
chtě Jupitera potěšit, pokaždé, když je dána  
čest, poctít stoly prostřené přítele Okeána.“_

</section>

<section>

     _To řkouc, vysype z urny hned, pěkné a pozlacené,  
na desku řady kamenů, jež v roty nastupují,  
co z drahokamů, vzácných gem, soustruhem vykroužené,  
lidský tvar v různých způsobech zde věrně zobrazují.  
Jedna i druhá falanga se v uniformách žene,  
tam běloskvoucí znaky má, tu černé dominují.  
Co do počtu si rovné jsou i co do mohoucnosti,  
název a vzhled však dodává jim nutné odlišnosti._

</section>

<section>

     _Šestnáct jich tu a šestnáct tam, obojí rozlišeno  
je mezi nimi barvami, bílou a temně tmavou.  
Jak odlišný je jejich vzhled a různé jejich jméno,  
stejně i jejich úřad je různý výší a slávou.  
Máš tu Krále a Královny, co mají obkrouženo  
čelo i účes korunou a vojskům svým jsou hlavou.  
Jsou tu Střelci i Pěšáci i Jezdci na svých koních  
a mohutnými věžemi jsou obtěžkáni Sloni._

</section>

<section>

     _Tady jsou voje v šiku už, který se k boji chystá,  
a v svrchovaných pozicích, i v oněch ku pomoci,  
jsou rozděleny čtvrtiny, role i všecka místa.  
Stojí v poslední linii dvé Králů — dávní soci,  
tam i zde ale oba jsou na čele dozajista  
a čtvrté pole obsadit jdou první s celou mocí,  
leč bělostný Pán, jeden z nich, tísní v temno a stíny  
Mouřenína a drží ho v zajetí slonoviny._

</section>

<section>

     _Každý Král po svém boku má sousedku, paní svoji,  
ten jeden má ji po pravém, druhý se vlevo druží,  
jedna i druhá Královna na stejném místě stojí,  
temná na temném, bílá zas svou bílou barvu drží.  
V stejné řadě, blíž pánům svým, bděle, zchystána k boji,  
dvojice Střelců z obou stran luk napíná a pruží.  
Oba dva prudké utkání vyvolat rychle běží  
a přitom v stálé službě jsou a královský pár střeží._

</section>

<section>

     _Ne vzdáleni na komoních mají dva zápasníci  
ve šrůtce v líté klání jít, pohotoví a čilí,  
a v krajních koncích škadron dvou tu činí vzdorující  
křídla indická zvířata, zpevňují je a sílí.  
Tu osm proti osmi nastoupilo, bojechtící  
dvě to kohorty pěšáků, co postaveni byli,  
aby své hrudi nesli vpřed, do prvých nebezpečí,  
stálí a neohrožení i ve válečné seči._

</section>

<section>

     _Tak s Etiopem bitvu svést čas od času se chutě  
vrhá chrabrý lid Galie, žádný se nechce vzdávat.  
Zdá se, že houfec havranů se vrhá na labutě,  
smola a mléko, že se jdou pospolu porovnávat.  
Lze jednoho zřít, který je bílý tak nedotknutě,  
že k nedotčeným sněhům Alp lze bělí přirovnávat.  
Tu přináší zas jiný z nich, co Zoře svítající  
byl věru blízký nadmíru, noc v zasmušilé líci._

</section>

<section>

     _Na Kylléňana obrátí se s prosbou bez prodlení  
Kypřanka krásná s půvabem a líbeznostmi svými;  
není, kdo by se nepodal, poražen, jejich chtění,  
naopak, není mramoru, jež nepukl by jimi;  
žádá, ať Adónisovi dá dobré poučení,  
jak řídit hru, jak zacházet s aktéry kamennými.  
A Merkur, v houfu Amorů, v pozorném soustředění  
těmito slovy podává důkladné poučení:_

</section>

<section>

     _„Boj zuří tělo na tělo, vyběhne-li kdo z řady,  
jak v kolbišti tu válečník každičký postupuje;  
když bílý z houfu vybočí, černý hned bez výhrady  
vyrazí rovněž kupředu a to se opakuje.  
Zákonem je však, že jenom jediný jeden tady  
smí naráz nohu posunout a vpřed se pohybuje.  
V tom těsném místě všichni jdou ku společnému cíli:  
cizího Krále obklíčit, aby Hru ukončili._

</section>

<section>

     _Aby co nejdřív k zemi pad, společná snaha tu je,  
železnou cestu razí si, kdo kráčí v ozbrojení,  
ten odtud, ten zas odtamtud si pole vyklizuje  
a zvolna, zvolna v tábor se dřív holé pole mění.  
Zhoubce kdo zabil, po padlém hned místo obsazuje,  
když nepřítele vyřídil a navždy ho tu není.  
Kdo ale — vyjma pěšáka — vyvázne ze šarvátky,  
tomu tu dovoleno je chodidlo stáhnout zpátky._

</section>

<section>

     _V pochodování, střetání a krásném zápolení  
ne všichni se tu stejnému předpisu podřizují.  
Přímo přes jednu komoru, jak káže nařízení,  
smí postoupit šik pěšáků, když útok připravují.  
Jenom když soku vzdoruje, chybou krok kosý není.  
Když k zteči řady vyrazí a útvar proměňují,  
tu v prvním sledu útoku pokročí v pravou chvíli  
dvěma kročeji dopředu, aby skok znásobili._

</section>

<section>

     _Nahoru, dolů přímo — jen věž může jít v svém směru  
a napravo a nalevo svou těžkou tíži nese;  
tak její dráha probíhá vždy jenom po průměru,  
a nikdy, nikdy úkosem, když v boj vše šikuje se.  
Po šikmé, kosé cestě však křižuje bitvy sféru  
běh toho, kdo má luk a šíp a Střelec jmenuje se;  
kryje vždy z boku, vyráží a tak se pohybuje  
jeden i druhý pomezím pole, jejž dosahuje._

</section>

<section>

     _Kůň lehký, podle pravidel, když polohu svou mění,  
nerozštěpuje kolbiště jak druzí v téhle chase,  
leč zápasištěm prochází, divoký ve vzezření,  
skok zakřivený do kruhu v půlměsíc rozpíná se  
a vždy dva domy získává v jednom svém poskočení,  
když onu barvu opouští, tuto si bere zase.  
Nejpyšnější však ze všech je sama královská paní,  
ta zákon nezachovává, volná v svém putování._

</section>

<section>

     _Daleko, blízko vandruje beze všech omezení,  
může probíhat dráhy všech, tak pravidly je dáno,  
krom toho jen, že v kruhu jít jí dovoleno není,  
skákat, provádět obrátky že je jí zakázáno.  
Jen bitevní oř k tomu má souhlas a pověření,  
točit, stavět se na zadní jinému není přáno.  
A na nic nenarazil-li v svém rychlém pobíhání,  
ani cíl ani udidlo nedá směr potloukání._

</section>

<section>

     _Král, co pán hýbá vznešeně, obezřetně svou zbrojí,  
v něm kotví všecka naděje i všecko odevzdání,  
neboť jestliže vězněn je a k pláni sražen v boji,  
jsou jeho voje zničeny a nic je nezachrání.  
Pravici tudíž za něho každičký rychle zbrojí  
a pro něho se vystaví nebezpečnému klání  
a on, divák té šarvátky, při níž krev nepoteče,  
obklopen stráží nemá strach z porážky ani zteče._

</section>

<section>

     _V umění v poli zraňovat je málo vyučený  
a ve veřejném duelu zřídka se zbraně chopí.  
Vždyť toto není jeho cíl, leč kryt a ochráněný  
se před nástrahou zaštítit stačí mu, zbroj pak sklopí.  
Jestli však proti nastoupí velitel nezkušený,  
tu umí dobře v souboji ovládnout meč i kopí,  
zasahuje a zraňuje, a když krok z domu stočí,  
víc než o jeden čtverec přec hranici nepřekročí._

</section>

<section>

     _To zákony jsou, platící po vždy a bez ustání  
v zápolení a porušit je dovoleno není.  
Abys však lépe představil si jejich užívání,  
napřed načerpat první smíš ze zkoušky poučení.“  
Tak promlouvá a deska je zchystána znenadání.  
Odebeře se před ní a pokyne bez prodlení  
bohyni, kterou přiměje, aby se usadila,  
naproti sedne, vyzve pak, aby hru zahájila._

</section>

<section>

     _Když boj začíná, první jde na těžký pochod denní  
bílý šik, který veden je Kypřankou bojující.  
Ta, na chvilinku ustavši v hlubokém zamyšlení,  
pěšáka dámy vyšle pak na pole čekající.  
Ten postoupí dva stupně vpřed a v stejném roznícení  
druhého černý velitel mu staví hned líc v líci.  
Srazí se oba uprostřed a obratně a lstivě  
snaží se jeden druhého potlačit žádostivě._

</section>

<section>

     _Z té i té strany k podpoře toho i onoho tu  
houf zbrojenců se vrhá vpřed a k řeži seskupuje.  
Mars nicméně však žertuje a zatím bílou rotu  
s černou falangou nemísí, aniž ji utiskuje.  
Z dvé pěšáků však v souboji, jímž v hrudi zaplálo tu, už do bílého černý své železo ponořuje.  
Urve mu místo, ale ach, nevidí, pošetilý,  
že nepřítel je nablízku a zkosí ho v tu chvíli._

</section>

<section>

     _Tak přes padlého padne tu. Temný král v nebezpečí  
z prostředka v krajní konec jde a mění postavení.  
Tam mezi svými věrnými, dostav se do bezpečí,  
je střežen, nemá z prohry strach a není k napadení.  
A hle, v tu chvíli střetnutí, v drsné a tvrdé seči,  
v prudkých okruzích do války vyrazil bez prodlení  
jeden i druhý bujný oř z levého rohu pole  
a naplňuje řeží pláň a všecko všude kolem._

</section>

<section>

     _Když dcera Jupiterova, vznešená zatím tady  
na pěšácký dav všecka je v nejhlubším soustředění,  
Merkur co ten, jenž zvládá líp válečné lsti a spády,  
teď — plný nástrah — zkouší tu léčku a překvapení.  
Levým komoněm posune obratně v pěšců řady,  
jenž bezuzdný se toulá tu a plane v rozlícení  
a otáčí a kroutí se a tahem, šalbou hbitou  
tak Král, ten neprozřetelný, utrpí škodu skrytou._

</section>

<section>

     _Hle, komoň dorazil až sem, kde hrozí zčistajasna  
konečnou řeží nejvyšší královskou vládu zničit  
a zároveň i pravý bok křídel, kde bašta spásná  
ochranné věže na Slonu se v samém kraji tyčí.  
Vzdychá a sténá bohyně Adónisova krásná,  
neví, kam dřív svou pomoc dát, když vichr smrti fičí,  
že tohoto i onoho nemůže spasit ale,  
před ostatním přec přednost dá vposled životu Krále._

</section>

<section>

     _Táhne Král stranou, nechráněn ubohý Slon je rázem  
povalen, vržen do prachu, kde beznadějně zmírá,  
ale divoký nájezdník, který ho složil na zem  
neztrestán z války nepřehne, marně se zmaru vzpírá.  
Chce nebezpečí utéci, leč obklíčen je svazem  
pěšáků, který kol dokol ho v leči uzavírá.  
Mezitím silná panna ho svou tvrdou ranou zdrtí,  
a tak tu končí život svůj náhlou a krásnou smrtí._

</section>

<section>

     _Jak býk, když se mu přihodí, že ztratí v žáru boje  
jeden roh, bučí, zdivočí, než probodne ho dýka,  
a jemný písek v aréně z rány své zkrvavuje,  
hrudí se střetá se zbrojí a z boje neutíká,  
stejně tak s menší rozvahou a větší zlostí snuje  
svou krutou pomstu za ztrátu, div že se nezalyká,  
Kytheřanka a vášni zlé propadá s chutí cele,  
mstitelské zbraně zvedajíc na svoje nepřátele._

</section>

<section>

     _Jen z vlastní vůle nasadí v hru zkázy svoje voje,  
nedbá, aby víc jediný vyvázl z toho žitím,  
tak je jí dáno potom však uzřít, že spojeno je  
zničení jiných s oním zlem, jímž toužila se mstíti.  
Bystrý posel těch hrdinů, jimž nebe souzeno je,  
s větším důvtipem pomáhá svým plánům na dobytí,  
předvídá všechny údery a rozmyslem svým zralým,  
byť kořistí si předem jist, o každý krok je dbalý._

</section>

<section>

     _Mlčenlivý jde, uzavřen, soustředěn ostražitě  
smrtelný konec, záhuba, teď ke Královně bílé.  
Poté, kdy Střelec pravého po levý bok jí skrytě  
postavil a tak zmátl ji, než mine krátká chvíle,  
pěšce, jenž špatně střežen byl, posune k ní hned hbitě;  
pak, vydávaje z hloubi vzdech, v bok udeří se čile,  
jako by lítost jala ho a, lest a podvod samý,  
předstíraje, že zmýlil se, zakrývá svoje klamy._

</section>

<section>

     _Rychle, jakmile uvidí svou příležitost tady,  
chce, hřívu chopíc, Venuše komoněm osud zkrotit,  
běží bezhlavě na kořist a nevšimne si zrady,  
že tím obnaží krytý bok bílé královské choti.  
Na pěšce nepřátelského, na druhé straně řady,  
vybíhá, aby pěšcem svým jej odevzdala smrti,  
když tak velké zlo vzbudilo v synovi slitování,  
znamení dal a brvami upozornil svou paní._

</section>

<section>

     _V tu chvíli ruku zadrží, aby tah zastavila,  
bohyně, když uvidí to strašlivé nebezpečí,  
a pěšáka, jejž přese vše odvážná, rychlá, čilá  
hnala před jeho škadronu, zpět stáhne bez všech řečí.  
Herold bohů stěžuje si, jak se věc vyjevila,  
výkřiky plní divadlo, propadnuv v hněvu křeči.  
Že dobyl cizí královnu, tak volá, radost v hlase.  
A pravidla jsou pomstěna; Kypřanka omlouvá se._

</section>

<section>

     _Kdo, říká, hráči upírá, když pravicí svou mylně  
pohnul a v tahu spletl se, porušiv rovnováhu,  
že opravit jej nemůže, když nikde neomylně  
tu zákon ani dohoda nemluví do zásahu?  
Když spasena je královna, nechť ihned nyní pilně  
je vydán výnos, že kdo sáh už na figuru k tahu,  
tah ten už musí učinit, byť nad ním váhal chvíli:  
každý se musí podřídit, buď černý nebo bílý._

</section>

<section>

     _Ten spravedlivý výrok všem způsobil potěšení  
a jaký konec vezme to, zřít připraveni byli.  
Božský posel hněv ukrotil, vhalil se do mlčení,  
hruď probodanou trny, jež jak zuby útočily  
a v srdci tajná myšlenka se zrodila mu v snění:  
bojovat klamy, podvody, které by vítězily.  
Na úskoky si pozor dát a nepropadat zmatku  
je důležité nad míru pro Amorovu matku._

</section>

<section>

     _Rychlými prsty přečasto úkradkem bez mrknutí  
luskne a kmitne, všelijak záludně pootočí,  
dvěma kameny v tazích dvou v jediném ruky hnutí  
vyráží, aby uškodil té, na niž v boji sočí.  
Ba, ba, tak bystrou pravicí, mrštnou, že k postřehnutí  
těžko se mohou přinutit s námahou cizí oči,  
teď lučištníka svého tu posílá do útoku  
a vybaví ho schopností komoně v jeho skoku._

</section>

<section>

     _Ten skočí směle doprostřed a lstivě, řádem lhaným  
oře, jejž napodobí jen, opíše půlkruh tady,  
jedním vzepjetím přistane v sousedství bílé panny  
a chce jí takto nahnat strach, vyděsit svými spády.  
S nechutí, v trpkém úsměvu nad zločinnými plány  
Venuše živým ohněm se rozhořívá z té zrady.  
„Že zlodějstev jsi původcem,“ tak řekla znenadání,  
„dobrá, měl bys však bystřejší být v jejich zastírání!“_

</section>

<section>

     _Zasmál se kolem stojících dav, který lichou pýchu  
těch jasných klamů pochopil, co se tu právě staly,  
a otřásla se vstupní síň, tonoucí dosud v tichu,  
od potlesku, jejž ruce a peruti vydávaly.  
Zahanbený a zmatený povstal při jejich smíchu  
Merkur ze stolce, na jehož zlatě si svity hrály.  
A Adonis hned obsadil tu jeho židli zlatou,  
aby ukončil partii, před chvíli započatou._

</section>

<section>

     _Posel, jejž vyslal Jupiter, v té minutě, v té chvíli  
a okřídlený mládenec tu mezi sebou v taji  
jeden s tím druhým společnou dohodu učinili,  
Venuši plány překřížit v partii, kterou hrají.  
Za její stranu bojuje Lučištník s toulcem, čilý,  
za něj zas herold nebeský staví se, barvu hájí  
a na lstný důvtip každý tu spoléhaje se, plane  
vsadit do sázky zástavy vzácné a nevídané._

</section>

<section>

     _Chce Merkur, jestli vyhraje, zlatou síť k užívání,  
v níž diamantů uzly jsou do vláken vetkávané,  
doufá, že síť mu prospěje při jeho podnikání,  
a líp mu kořist zajistí, po které baží, plane.  
Jestliže Amor zvítězí, chce hůl, jež znenadání  
do Léthé lidi ponoří, bdící a na číhané,  
aby pak v nočních pirátstvích mohl, jak zálud káže,  
uspat, obejít, oklamat bdělé a přísné stráže._

</section>

<section>

     _Sáhne líbezný Adonis s rychlostí bojovníků  
hned pohotově ke zbraním, jistý v jich ovládání.  
Zatímco jemu na krále na trůně panovníků  
přijde podniknout bílý kůň lov, zcela znenadání.  
Lukem ho hbitě ohrozí, však střelec zabit vmžiku:  
ranou malého pěšáka zkosen je bez váhání;  
pěšáka pěšák zahubí: každý lučištník běží  
a každičký oř hýbá se a stejně každá z věží._

</section>

<section>

     _Zvedá se souboj, houstne boj, barvy se stěží liší  
a události mění se a stejně postavení,  
jako když Jónské moře se rozvlní, vzdouvá k výši,  
když rozbouří je větry zlé, co chvíli v rozběsnění.  
Tu bílá Amazonka však přichází, projde v tiši  
střed křídel černých národů a k svému vyražení  
ve své pouti i návratu, sem a tam chodíc všemi,  
Střelce a Slona, oba dva, po chvíli složí k zemi._

</section>

<section>

     _Prochází, roztínajíc jej, dav nepřátelských zbraní  
a jako šíp či rychlý blesk do vřavy vystřeluje,  
dlí vzadu, místo vpředu jí vyklidí bez váhání  
oddíly černých nepřátel, každý jí ustupuje.  
Ona s důvěrou v podrážky, jež lehkostí ji chrání,  
že bez úhony vyvázne, když nebezpečí tu je,  
tajemství vnitřních polí chce ve volném běhu znáti,  
zví skryté, uzří zavřené a husté žne a mlátí._

</section>

<section>

     _Soupeř v tu chvíli v šarvátku, hle, kníže černých nutí  
svou válečnici rovněž jít ku pomoci i slávě.  
Vida, a ona vrhá se, vznícena, do střetnutí  
a střemhlav stezky otevře, vyrazí k boji dravě.  
Loví na té i na oné straně v svém rozběhnutí  
Slony i Oře, Pěšáky i Střelce nedočkavě.  
Kdo řež a zkázu vypoví, jíž působí té chvíle  
dvě urozené, vznešené Královny ušlechtilé?_

</section>

<section>

     _Tak čelo k čelu staví se, u obou stejná síla  
a obě v stejné klání se vrhají stejnou zbrojí.  
Už už svým kopím broušeným zákeřně mává bílá  
a ze zad nepřítelkyni napadne tam, kde stojí.  
Jestli však jednu skolí to, tu druhou nepoctila  
líp sudba, neboť umírá šípem v tom lítém boji  
a tu tam pádem smrtelným v zoufalém zápolení  
vyzískána i trofej je, užita ale není._

</section>

<section>

     _Tu ovdovělí manželé těch dvou, jež zápolily,  
snaží se nyní zachránit, stáhnout se do bezpečí.  
Z velkého biče zmámeni a vyvedeni z míry,  
co tolik válečníků tu rozehnal v kruté seči.  
Přece ne ale obráni o veškeré své síly  
mohou se ještě ochránit a bránit v nebezpečí.  
Střelce, k tomu tré Pěšáků a Slona bojovného  
vlastní teď krásná Kypřanka, jako věž vztyčeného._

</section>

<section>

     _Ty, Adónide líbezný, stejně jich máš, jak paní,  
krom slona, který nese hrad, jímž nad tě vynikala,  
toho však přece před chvílí v neblahém, krutém rvaní  
pravice lučištníkova, divého střelce, sklála.  
Všechen ostatek zloupilo drsné a tvrdé klání,  
bouře hrozná ostatní lid pryč odnesla a svála.  
Bolestná teď je na pohled pláč vzbouzející scéna,  
aréna všemi národy dočista opuštěná._

</section>

<section>

     _Jen oba vládci bez chotí, co po bocích jim stály,  
stojí tu v roucho bolestné úplně zahaleni;  
třebas zlovolnou štěstěnou ztrápeni, přec je pálí  
zámysly, druhý sňatek mít, znovu být zasnoubený.  
Panovník bílých napřed zve, dobrého mravu dbalý,  
několik věrných služebnic bývalé dávné ženy  
do královské své družiny; zlíbilo se mu ale  
vyzkoušet předem každé z nich srdce vždy vytrvalé._

</section>

<section>

     _Dává jim kuráž ztéci zeď, slézt nepřátelské valy  
a poslední cíl dosáhnout jim stroze přikazuje,  
aby sám viděl, která z nich má ducha hodna chvály  
a nejzdatnější z bojovnic si jméno zasluhuje.  
V královský sňatek ženám těm, jež někdy v službě stály,  
výslovný zákon této hry doufat však zakazuje,  
vyjma té jedné jediné, jež první — černá, bílá —  
dotkne se druhé hranice, kam zdráva dorazila._

</section>

<section>

     _Zlomí váhání, vyráží ty služky vyvolené,  
milost přec navržena je a tím brod schůdný je ti.  
Ostatní z donucení však ustoupí jen té ženě,  
co drží rohu pravého stupeň svým počtem třetí.  
Křídla k patám jen ctižádost přikládá jí a žene,  
že proti vůli ostatních na druhou stranu letí  
a stezku slávy, překrásnou, špatně a těžko svede  
jí zapovědět panovník, jenž černý lid svůj vede._

</section>

<section>

     _Odtud k té slávě, která své sokyně v okamžení  
na zemi klade, ke zkoušce vzývá a popichuje  
a čtvrtá od levice, hle, pospíchá ku znamení,  
pozdější ale o krok jen ještě mu daleko je.  
Bílá mezitím samotná obsadit bez prodlení  
překrásné lože svatební, ejhle, přec nelenuje,  
s ním dědictví, jež do klína jí po zákonu padne  
a potleskem svých dostává žezlo, kterým se vládne._

</section>

<section>

     _Tak z diadému nového pyšná a oslněna  
povolí běhu uzdu hned prudce a bez příkazu  
a majíc v moci bojiště, nad nímž je ustavena,  
plně a zcela nahradí škody a všecku zkázu.  
A černá válečnice, ach, ta padne probodena  
na samých cíle hranicích, o stupeň k předobrazu.  
Prchají zbytky ostatní a Král, zře na hemžení,  
je obklíčen a sevřen zle ve tvrdém obležení._

</section>

<section>

     _Májin syn, vedle sedící, když Adon zkázu klidí,  
cítí tu jeho bolest s ním, jež pálí usedavě,  
na nová kouzla pomýšlí, pozoruje a vidí,  
že však bohyně Amorků má jiné věci v hlavě,  
když nohu nohou pokoušet se vůbec nezastydí  
milovaného chlapce teď pod stolem nedočkavě  
a nedbá o nic jiného a jako při závrati  
hru, ubohá, sic vyhraje, své srdce ale ztratí._

</section>

<section>

     _Neztrácí čas a na vázu pozlacenou jak zoře,  
krásnou, která je mrtvolám nebohým těch, co dříve  
ve válce padli, žalářem i hrobkou, schránou hoře,  
roztáhne drápy kradoucí, ostré a mlčenlivé,  
jednoho Střelce tmavého i s jedním vraným ořem  
vytáhne odtud a pak je do boje vrátí živé.  
Protože ale každý čin i pohyb patrný je  
každému kolem, za nástroj jiného použije._

</section>

<section>

     _Podvod provést Galanii hned vyzve bez ostychu,  
tak jedna z Venušiných nymf svým jménem nazývá se,  
ruky ne méně obratné a přebystrého vtipu,  
obličeje však sličného, mladičké, skvělé v kráse.  
Když celý Adónidův pluk je mrtev od zlých šípů,  
dva čerstvé válečníky hned hodí tam v krátkém čase,  
z nichž jeden napíná svůj luk a druhý při tom klání  
hrabe a frká, řičí, řve a supí bez ustání._

</section>

<section>

     _Bohyně, která v znaku má myrtu a růži posud,  
všimne si nové pomoci, jíž vůbec netušila,  
soku přišlé tak znenáhla a za divný má osud,  
že ač partii vyhrála, vítězství prohra byla,  
pohled zvedajíc užaslá a pochyb plná dosud  
zří, kterak Posla zchytralá líce se rozzářila  
a z toho tah hned pochopí: „Dost, s tebou už nehraji!“  
říká a rukou celou hru zmate a rozmetá ji._

</section>
