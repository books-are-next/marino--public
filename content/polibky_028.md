---
title: ''
contentType: prose
---

Pláč a smích

>      Kdykoliv buď pláče či se směje v tichu  
> ta, které můj pláč je důvod k pousmání,  
> sladce vždycky trápí, sladce vždycky zraní,  
> v pláči oblažuje a pak ničí v smíchu.  
>      Zaplakala a dvě světla zasmála se,  
> jak když skrze deště jasný blesk se kmitne,  
> jak když slunce jas po jinovatce svitne,  
> zachmuří se a hned vyjasní se zase.  
>      Oči, jež z vlahosti, v níž žár žhavě hoří,  
> plamen chrlíte, jenž nebe zapaluje,  
> vody vyléváte, v něž se Láska noří,  
>      jak, že mě smrt míjí, jenom možné tu je,  
> když, zatímco pláč lék dává srdce hoři,  
> smích se vrací zpět a rány obnovuje?
