---
title: Řeka vína
contentType: poetry
---

<section>

Hle, plodných vinic Bakcha mnoho tu je,  
víno se srká v dešti krápajícím  
ryzími hrozny, v nichž krev prosakuje,  
zde každou z rév žár taví řeřavící.  
Kořeny jejich kolem zavlažuje  
čistého vína říčka prchající.  
Proud moštu z hroznů, z listí klouzá dolů  
a v karmínový ručej splývá spolu.

</section>

<section>

     Na březích sladká šťáva shromážděná  
trocha k troše roste v potok dovádivý  
a sám sebou tak v purpurových pěnách  
barvou a chutí stejně rybu živí.  
Bloud, kdo doufá, že radost propůjčená  
jich ochutnáním ozdraví mu čivy.  
Směje se, smíchem vše kol sebe drtí,  
že veselí nakonec skončí v smrti.

</section>

<section>

     Zde zvláštní stromy jsou prý, lze-li půjčit  
víru svým smyslům pro takové divy.  
Zkroucenou, uzlovitou nohou nad břeh pučí  
dolní peň, všecek zbrázděný a křivý.  
Od vidlice však vzhůru, což zrak určí,  
má vlastnosti žen líbezných a živých.  
Vinné úponky jak vlas jej korunují,  
výhonky rodí, na hrozny nasazují.

</section>

<section>

     Dafné či Sýrinx takové snad byly  
— na břehu Ládónu či Péneia si hrály —  
v Lykaiu jedna když a druhá v Thesálii  
rostliny nové lesům zmnožovaly.  
V té podobě snad měl v zločinné chvíli  
na dcery zírat Pád, když neurvalý  
zhasit plameny uvnitř zřídla jeho  
Faëthón přišel z kraje dalekého.

</section>

<section>

     Rozbrázděná a hrubá kůra tají  
tep ducha lesa, divokého klestí.  
Jinému své pravice podávají  
a je je slyšet řecký hovor vésti.  
Aby však kdo plod či květ sebral v háji,  
tu urážku nestrpí bez bolesti.  
Lichotnice, líbají bez zardění,  
kdo okusí, zpije ho políbení.

</section>

<section>

     Listovím révy, přeněžnými pouty  
Fauna hned toho, hned onoho stisknou,  
co nemohouce z větví odtrhnouti  
svá přirození, roub na sněti vtisknou.  
Stejný rod stvoří, v listy obléknou ty  
bělostné paže, v suchém listí výsknou,  
hříva se zelená a s vlákny v země klín  
pevně se noha vboří v temný stín.

</section>
