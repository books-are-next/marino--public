---
title: "Úryvekz\_II\\. knihy, stanzy 48–70"
contentType: prose
---

     _Dvě tu byly, jedna jen s potomkem jediným,  
druhá za bohatství měla blíženky dvě krásné;  
prožívaly bolest matky, jaty mlčením,  
k nebi obracejíce slzavé hvězdy jasné.  
Proti té, jež bázlivá si tiskla k prsům svým  
jediného synáčka, hledajíc místo spásné,  
pohnul rychlý krok a paži krutou svými vzpřahy  
jeden žid, dočista bosý, zpolovice nahý._

     _Rozedraný, krátká vesta, oblečení jeho,  
které mu jen s bídou krylo tělo po kolena,  
purpurový hadr, z kučer vousu rezavého  
splývaly mu licousy, dlouhé až po ramena,  
vykloubená ústa a rty cosi nadulého,  
rozcuchané brvy, oči třeští do ztracena,  
se špinavým čumákem, pleť bídná, popelavá,  
dohromady člověk, a přec vzhled jak šelma dravá._

     _Mlčela ta krásná žena, aniž uvolnila  
hlas, pláč nebo žalný vzdech, bolest jí slova vzala,  
v naději na slitování syna uchopila,  
holomkovi dobrovolně ho pak podávala;  
kdyby ona závojem svá světla nepokryla  
a kdyby se jeho, maní, jinam nedívala,  
získal by ho sladký pohled a železo vřelé  
vypadlo by z kruté ruky zlého hubitele._

     _Co však, co jen platí krása proti zuřivosti?  
On stiskl své železo a chlapce bodl směle;  
ten, jak dělává se, k tomu s prostou příchylností  
s úsměvem vrahovi „Tati“ řekl přitom vřele  
a pobízen rovněž dětskou slastí s nevinností  
napřáhl svou ruku na nůž, jenž jej proklál cele,  
věře, že je to dar, mysle, že je stříbro siná ocel  
meče, jenž byl smrti krutá prapříčina._

     _On na něho vůbec nedbal ani nepohlédl,  
tam, odkud vycházel úsměv, železo své vrazil,  
ale jak jej probodena ubožáka zhlédl  
umírajícího vadnout v žalu, jenž ho krutě srazil,  
had z Egypta slitovným se téměř státi svedl,  
cítil bolest, slzel nad ním, on, jenž život zkazil.  
Když se však soustrast a slzy uklidnily tiše,  
rychle potom slitování ustoupilo pýše._

     _Obrátí se na druhou a zmatky srdcem chvějí,  
které z obou dětí a jak zraní v nenávisti.  
Co má dělat ubožačka a kdo pomůže jí?  
Kde bude, kam vrtne se, kde pomoc pevně zjistí?  
Utíká kol dokola a on, hle, sleduje ji,  
hladový a žravý pes, dychtící po kořisti.  
Ona, bloudíc, nevnímá už: ta či ona strana,  
vypadá jak plachá ovce dravým vlkem hnaná._

     _Vedena týmž silným citem, který v hrozné chvíli  
dobrého Trojana přiměl, aby otce svého  
na zádech, za ruku synka, z poslední své síly  
vyrval krutým plamenům požáru zuřivého,  
skrýší stala se i schránou dvou svých dcerek milých,  
aby vyrvala je z rukou plenitele zlého  
a sem a tam nosila (ach, náklad žalný, sladký!)  
děti drahé v náručí, v loktech zoufalé matky._

     _Ubohá, leč proč a k čemu, prchne z nebezpečí,  
nezachrání se však; neboť zlo se valí nově;  
tak pták sokolův dráp cítí v hrůzné lovu léči,  
zatímco uniknout touží chtivé tlamě psově.  
Tady jiný ukrutník na první dítě v seči,  
které v náručí jí leží, šíp svůj pohotově  
vrhne a ze rtů, jež sály z ňadra mléko prve,  
vytéká teď vrchovatý pohár rudé krve._

     _V tom k ní rychle dorazí a ihned ohrozí ji  
silnějšími zbraněmi barbar, jenž živé ničí,  
spatří přitom druhé dítě, které v náručí jí  
sevřeno dlí v objetí, vysmívaje se, křičí:  
„Protože se k tobě vine láskou, která zpíjí,  
bezdůvodně oddělit tě od něj se mi příčí,  
aby byl váš svazek pevný, milost prokážu ti,  
k hrudi přibodnu je kopím v jednom rozmáchnutí!“_

     _Ubožátko jak danělka, kterou vystrašili,  
jíž v ohradě stinné skryješ, bázní zoufající,  
uvnitř brázdy sněhu, v níž plamenů jasně bílých  
nejživější semena skryl Amor milující,  
mezi tím a oním prsem, zmatené v tu chvíli  
od železa líce, skrylo svoji plachou líci  
chápavosti mělo tolik hořké v srdci měkkém,  
že se smrti svedlo bát a couvnout před útěkem._

     _Kolikrát nadarmo na něj ve zlém napřažení  
hrůzný hrot zamíří zrádce; v ráně však se mýlí.  
Krutá zmýlená, leč horší chyby napravení:  
probodne je i s ní, oba v krutě stejnou chvíli.  
Rozpřáhne děťátko ruce v malém okamžení,  
matka klesá, tisknouc si je k sobě ze vší síly,  
a tak trupem nehybným, bez hlesu, okamžitě  
učiněna křížem jest pro křižované dítě._

     _Kdo kdy spatřil, Arpino, jak tvoje ruka znalá  
umným slohem zpodobnila slavné Slitování  
ve chvíli, kdy jeho láska ve svou náruč vzala,  
ušlechtilá, houfec dětí v bludném putování:  
ta líbezná, mírná žena stejně vypadala,  
rozcuchaná hříva, bosa, roucho v rozevlání  
a kolem ní rozkvétalo něžných v nevinnosti  
pět výhonků potomstva, naděje budoucnosti._

     _Ač surová směrnice výnosu královského  
krom kojenců nežádá si jiné děti malé  
a ty její ve věku jsou starším zmíněného,  
odcházejí, odvedeni v hloučku na dvůr krále.  
Přitisknut v bratrské lásce jeden na druhého,  
hrají si a dovádějí v družbě nebývalé,  
neboť ona každému, kdo hne se, nohu řídí,  
protože je rozdělené s nelibostí vidí._

     _Hledal si v tabulce malé první značky snadné,  
aby v prvním umění tak zvládl slovo čtené  
žáček nový a hebrejské řeči řádky ladné  
četl na ní vyryté a sem tam roztroušené,  
když mu, ejhle, sražena je hlava a jí padne  
do klína na nevinné listy zde připravené  
a svůj osud nejvyšší v ně životem svým tiše  
nachovými písmeny bolestiplně píše._

     _Pohne proti druhému krok hrozný bez oddychu  
potom, co oddělil hlavu od hrudi svým tnutím;  
vidí ho tam, jak jablko hryže v děsném tichu,  
to jablko smrtelné, ach, příliš trpké chuti.  
Tu napřímí k hrdlu, jež je shltne — v drsném smíchu —  
vnadidlo sladké a zralé, ocel, nástroj smrti,  
a hořkou a silnou ranou to mu způsobuje,  
že polykajíc zlou dýku, v smrt se zakusuje._

     _Zde skotačí skok a skok ten třetí, dosud malý,  
na vysněném oři z třtiny ujížděje všemu;  
ubožáček neví, jaký útok nenadálý  
je mu souzen, k nejkrutější smrti určenému.  
Tady srdce z kamene, jejž démant nazývali,  
napřed rukou uchvátí, pak hrdlo prořízne mu,  
na zem srazí ho a nechá, když se v hrůze svalí,  
přijmout zápas se smrtí a se smíchem se vzdálí._

     _Překrásného praporu líbezné pozůstatky  
kupředu kráčeli nyní pátý jen a čtvrtý,  
párek, který byl nadmíru přebolestné matky  
(matky už víc nevyslovím) dvojčat porod krutý.  
Jeden, krouže, otáčí se v šiku tam a zpátky,  
honí káču v louži krve, vlček rozběhnutý;  
a, celý se na dětskou hru soustřediv v své křeči,  
málo, chudák, pomyslil na blízké nebezpečí._

     _Proti tomu napřáhnul svou pravici i zbraně  
neurvalý útočník rychle a hospodárně,  
rána smrtelná však tam, kam mířil nečekaně,  
nesestoupila, i když nesestoupila marně.  
Neboť, vstoupiv mezi ně, do sebe vzal ji maně  
jeho blízký bratr a tak dopadla přec zdárně.  
Řekl onen v téže chvíli: „Marně vinu kladeš  
na mou ruku, jestliže si rány jiným kradeš!“_

     _Pod sukní ona v tom čase posledního kryje,  
posledního, který z pěti ještě zůstává jí.  
Co to však? Ten o pomoc tu volá, v pláči nyje  
a moldánky svými, jimiž dosud patří ráji,  
druhému zjevuje šalbu, jejíž obětí je,  
že ho roucho matky světu schovaného tají.  
Prosťáček, neumí mlčet ani ke své spáse,  
protože se nenaučil v krátkém čase bát se._

     _Neznalá lsti ani šalby, strachem rozechvělá,  
ta, jíž jenom láska smysl a žal život dává,  
neumí nic jiného, než děsem zbledlá celá  
nechat přes oči lhát srdce, hrůzou popelavá;  
moldánky však prozradí ji, vedou samy zcela  
v ústrety tu slepou zbraň, jež osudem se stává.  
Následuje dětský hlas až k samu zřídlu jeho  
meč a stopou zvuku jdoucí dosahuje svého._

     _Ne tak proti luňákovi zlovolnému chrání  
slípka svoje kuřátka pod křídly v rozpřažení,  
jako ona před barbarem, krvelačným v přání,  
neopatrného štítí; nic to plátno není;  
šelma ta s kamenným srdcem máchne znenadání  
sečným mečem a ten hrdlo najde bez míření;  
hošík leží zavinut v háv krve, jenž ho halí,  
pohřben mezi mrtvolkami bratříčků svých malých._

     _Jak Niobě bylo vidět, když, ach, z nebes zřela  
vystřelovat prudké šípy v smrtonosné chvíli,  
protože rozenci z Délu v jediném dni zcela  
sirou od životů sedmi ji tak učinili,  
že nakonec, vidouc, kterak dští poslední střela,  
to bolestné divadlo, se zdrží, nezakvílí  
a tu tělo, otupené trýzní z utrpení,  
mění se v mrazivý křemen, v kámen bez zachvění;_

     _tak mezi svým pokolením, v jeho umírání,  
ubožačka zůstala, třeštění v pospas daná,  
barva vadne, tělo chladne, smysly prchly maní,  
bez pohybu, bez duše i žití zanechaná.  
Vypadala ne jak mrtvá, ne však živá ani,  
z bělostného mramoru jen socha vytesaná,  
z bělostného mramoru, zatímco děti z běli  
údy nyní červcem v rudé proměněné měly._
