---
title: Svár očí a úst
contentType: prose
---

<section>

_O hodnotu a krásu vedly sváry  
oči a ústa v tváři ušlechtilé.  
     Z nás, řekly oči, vzletí každé chvíle  
ostrý šíp, který tříští démant v cáry.  
     Ústa pak: Od nás prší, tryská ven tu  
sladkost mluvy i líbání, tak svěží!  
V té chvíli oči plačky: Od nás sněží  
v živých perlách poklady Orientu.  
     Smějí se ústa, když pak otvírají  
brány rubínu, ve dví děleného,  
mokroučkým hvězdám a hned návrh dají:  
     Buď soudcem Amor, kde tvář z panství svého  
krásnější perly odhalí, jež tají:  
v slzách vašich, či v jasu smíchu mého?_

</section>
