---
title: Vzdálenost
contentType: prose
---

<section>

_Odešlo mi blaho moje,  
ztratil jsem své srdce. Běda! Jakým nyní žitím  
podepřu já žití svoje?  
Ach, jak zůstalo v tu chvíli  
temné slunce, černé nebe!  
Den pak k západu se schýlil,  
láska z mrazu je a zebe.  
Tvrdé odloučení, jež jsi duši dalo jíti,  
kdo ti řekl „odejít“,  
větším právem měl ti říci „mřít“.  
     Ach bože, to „Sbohem“ sladké,  
které s pláčem ke mně děla, na které jsem v pláči  
„Sbohem“ řekl v chvíli krátké,  
jak to, že se od mé schrány  
tím má duše neloučila?  
Že bolest, jíž všanc byl daný,  
můj život tím nezabila?  
Duše ni života nemám, vždyť ztráceje stačil  
jsem mé slasti, jak jsem chtěl,  
sbohem dát a při tom nezemřel.  
     Mrtev nejsem, úpím v žáru,  
vzdálen ohně svého, od drahého ohně tvého  
pohledu, ach, nebes daru,  
a oč je mi méně blíže  
plamen, v kterém zemdlívám  
tíživým požárem stižen,  
v popel změněn umírám.  
Oheň, ach ne! který k změně místa svého  
ode mne se nechce hnout;  
jen svou příčinou je vzdálen v dálný kout.  
     Střecho, kdys radostný vřele  
ty idolu mého chráme, nebe Slunce mého,  
dnes jen hnízdo osamělé,  
sirá sluji, kde se tají  
strachy, hrůzy, smrti, bázně,  
zavři, zavři vchod, jejž mají  
brány bolesti a strázně,  
temnotné ty sídlo, ach, paláce přeubohého,  
padni, padni v zánik svůj,  
srdci šípem každý kámen tvůj.  
     Balkóne drahý a milý,  
jenž jsi kdysi východem byl jasnějšího dne  
jasnějším a světlebílým,  
dnes, kdy stal ses temným stanem  
truchlivé a tmavé noci,  
zavři před bělostným ránem  
okno neblahé svou mocí,  
neboť kdykoliv mým světlům otevřeno je,  
ostrým mečem bolesti  
otvírá mi v hrudi Lásky jiné k neštěstí.  
     Komůrko věrná a cíli,  
kdys poklidný přístave a sladká dálná meto  
mých znavených plachet bílých,  
teď, kdy zpit se potloukám  
přes vlny a tesy v moři,  
kdy už jenom umřít mám  
v ustavičném pláči, v hoři,  
kdo mi odhalí můj pól? kdo může říci veto,  
aby smrt a hrobky stín  
nedaly mi čárné oči a ten čárný klín?  
     Lůžko slasti, vlasti těchy,  
šťastná kdys má hospodo; bolesti a touze  
teď útulku bez útěchy;  
jestli jsi jen, jak se zdáš,  
nade mnou tak milostivé,  
až mým údům poklid dáš,  
osušíš mé slzy živé,  
slitovnost, víc nežádám; žádám nyní pouze  
v noci, která nemá svit,  
aby ses mi z lůžka v hrobku mohlo proměnit.  
Zrcadlo, ve Slunce třpytu  
jasné tváře zrcadlené a ve hvězdné kráse  
sladkých očí čistém svitu,  
jež kdys bylo světlem ladným  
v ovdovělé záři temné,  
vpravdě jsi jen krystal chladný,  
tvrdý démant, jestli jemně  
neodmítneš obrážet v svém jase  
světla méně krásná než ta, která nemáš již,  
a svůj led v pláč rozpustiti neumíš.  
     Hrabičky ze sloni bílé,  
nepřekonáte tou bělostí svou libý  
alabastr ručky milé,  
vy, které jste vorávaly  
brázdy v krásnou kštici jen  
a zlato jste pěstovaly  
v kruhu jako božský len,  
ach, jak dnes, kdy všecko blaho chybí,  
vašich drobných zubů řad  
ostrý je, aby mi srdce kousnutím směl zraňovat!  
     Vody šťastné, jasné v sobě,  
jichž přílivem býti bylo moře ctižádostí  
v dávné prchlé době,  
v kterých dosud nedožilo  
plno jisker žhoucích žhavě  
z toho Slunce, jež se skrylo  
tenkráte ve vaší šťávě,  
ach, proč silou nezboříte, vy, oceán bez milosti,  
když vám vlny vzedmou lán,  
neblahé břehy mých slz, jimiž jsem obehnán?  
     Vzduchu ryzí, ušlechtilý,  
pročištěný paprsky tak dobrými v své kráse,  
necítíš teď trpkou chvíli,  
že jiná hruď i dech jiný  
žije tebou, tebou dýchá?  
Údolí s blahými stíny,  
nehanbíš se, nevyčítáš,  
že jiná, míň vděkuplná noha tě teď šlapat bude zase,  
když se ještě zachovává  
překrásných stop v tobě vzkvetlá tráva?  
     Ty hudební zbroji a vy  
sladké hry, jimiž se tolikráte ve svém žití  
anděl můj tak často bavil,  
jež jste díky jemu daly  
harmonií rajských zvuky,  
co teď znít mi bude z dáli  
bez nebeské jeho ruky?  
Že Štěstěna zlovolná tak chtěla míti,  
odteď vašich tónů řad  
jak to, že neuvolníte, či nepláčete napořád?  
     A ty, proč se nevracíš,  
Slunce očím milé?  
Ach, co děláš? Kdo tě přijal? Kde jsi v tyto chvíle?_

</section>
