---
title: Láska bázlivá a mlčenlivá
contentType: prose
---

     _Planu, však planutí, co v hloubi pramení,  
jež není možno mi odhalit, krásná paní,  
jak nový Tyfón, utlačen v svém vzplání  
skrývám pod velikou skalinou mlčení.  
     Nicméně z požáru, jímž nitro překypuje,  
kdykoliv jdu k vám blíž, zmrazen, v bázlivém chvění,  
jiskry mé vzdechy jsou a jasné zahoření  
výřečný Amor v mých pohledech odhaluje.  
     Když slepý srdce žár ničí a zatemňuje  
pochodeň ukrytou, jež v duši zahoří mi,  
ta svoji jasnou zář přec v očích ukazuje.  
     Tak střecha častokrát, když pod ní požár vzpřímí  
svůj plamen svítivý, žár, který uvnitř tu je,  
zjevuje okolí vikýři vysokými._
