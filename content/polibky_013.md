---
title: Milostný dopis
contentType: poetry
---

<section>

Bílý liste, myšlenek mých  
věrný tajemníku, půjdeš nyní sám,  
kde otevře tě ruka, jež otevře mi hruď.  
Ach přeblažen, ach šťasten buď,  
jestli pro nové laskavosti tam  
přijetí dojdeš v láskyplném klíně.  
Ale oč více potom budeš mít,  
jestli, chtějíc tvé uzly rozuzlit,  
skloní svá ústa níž a víc:  
z perel a rubínů polibků na tisíc!

</section>
